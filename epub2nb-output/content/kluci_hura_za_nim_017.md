---
contentType: prose
---

TŘINÁCTÁ KAPITOLA  
Příběh se nám zamotává

  

Zloděj postál chvíli u zahradních vrátek a rozhlížel se po prázdné návsi. Najednou se otevřely dveře hostince, ozval se pronikavý pláč a vyběhlo děvčátko asi pětileté. Plakalo a utíkalo přes dvorek ke vrátkům. V otevřených dveřích hostince se objevil ohromný chlapík s rudou tváří a sumčím knírem pod nosem: hostinský Ferbus, oblečený tak, jak stával za svým výčepním stolem, bez kabátu, ve vestě a v košili s vykasanými rukávy.

– Ještě jednou tě tam chytím a zpřerážím ti ruce, křičel za vyděšeným děvčátkem.

Sirka, vida ho takového škaredého, ohromného a křičícího na malé děvčátko, ihned si ho znenáviděl. A bál se, co se té ubohé holčičce stane, až doběhne k zloději. Čekalo ho nové překvapení. Děvčátko popadlo zloděje kolem nohou a vzlykalo:

– Tati, tati, ať mě nechá!

Zloděj vzal holčičku do náručí, přitiskl ji k sobě a pohladil ji po vláscích:

– No, no, tiše, beruško, tiše. Copak se ti stalo? Co ti kdo udělal?

– Bil mě, odpověděla holčička a ukázala na hostinského.

– Párkrát jsem ji přetáhl, vykřikoval pan Ferbus, – ale podruhé jí ruce urazím. Nemá dost místa na dvorku? Ještě se mi bude máchat ve vaničce na sklenice.

– Koupala jsem panenku, bránilo se děvčátko a zvedlo ručičku, v níž svíralo plovací panenku.

– Proto jste ji nemusel bít, bručel zloděj a Sirka měl vztek, že se spokojí opatrnými slovy, místo aby šel a namlátil hostinskému tak, jak on natloukl jeho děvčátku. Ovšem, musel Sirka uznat, kam by se hrabal takový střízlík na takového hromotluka.

– Tak už dost, vykřikl opět pan Ferbus. – Pošlete to mrně, ať si jde hrát někam na vršek, a pojďte sem.

Zloděj poslechl jako chlapec, postavil děvčátko na zem, pohladil je ještě jednou po vlasech a řekl:

– Tak jdi, Lidunko, jdi si hrát a buď hodná. Za chvíli k tobě přijdu.

Přešel dvorek a dveře hostince se zavřely za ním a panem Ferbusem. Děvčátko zůstalo stát na chodníku, dívalo se za ním a povzlykávalo. Za fůrou sena se krčil Sirka pln rozpaků. Něco takového neočekával. Kdepak by ho napadlo, že zloděj může mít také děti, a ke všemu ještě takové malé hezké děvčátko. Bylo mu líto obou a nevěděl, co by si počal. Nejraději by se otočil a uháněl zpátky na Bakalářku a řekl dědu Zachariášovi a kamarádům, že se mu nepodařilo nic vypátrat a že se koule asi mýlila nebo že v ní špatně viděl. Ale to víte, to by si byl dal, jistě by mu neuvěřili a nanejvýš by si pomyslili, že si vybrali pěkného nešiku. Ostatně musel k panu Ferbusovi chtě nechtě, aby vyřídil tatínkův vzkaz.

Opustil tedy svůj úkryt za vozem sena a vykročil k hostinci. Když vstoupil na chodník, zarazil ho pohled na zlodějovu dcerušku, která si sedla kousek od vchodu na podezdívku plotu a tam si stírala slzičky. Rozmazávala si je po obličeji, až měla tváře celé umouněné. Sirka zaváhal, ale ujistiv se, že ho nikdo nevidí, přisedl si k maličké a zeptal se jí:

– Proč pláčeš?

– Nabil mi, odpovědělo děvčátko.

– A bije tě často?

– Pořád mě tluče.

– A proč tě tatínek nebrání?

– Tatínek mne brání, řeklo děvčátko horlivě. – A tatínek mě nebije nikdy.

– A kde máš maminku?

– Maminka hajá tamhle, řeklo děvčátko a ukázalo na svah, kde se kolem vesnického kostelíku rozkládal hřbitov. Sirku přepadla taková divná lítost, až mu došla řeč. Pak se znovu rozhlédl kolem, a když viděl, že nikde nablízku není žádný kluk, který by se mu mohl vysmát, vytáhl z kapsy svůj kapesník a řekl holčičce:

– Ukaž, utřu ti pusu, jsi umazaná.

Holčička poslechla a Sirka, když skončil svou práci, prohledal kapsy a vytáhl zlomek čokolády, který mu zbyl ze zásoby, kterou si vzal na cestu.

– Chceš? ukázal ji děvčátku.

Holčičce zasvítily oči. Jakpak by nechtěla. Kdoví kdy něco takového dostala.

– A teď si jdi hrát a už neplač, řekl Sirka otcovsky vážně, a opět se rozhlédl a pohladil ji po vlasech. Pak si vzdychl, popotáhl svetr a vykročil na dvorek a k hostinci.

Dveře byly pootevřeny a zevnitř bylo slyšet hlas hostinského Ferbuse, který už zas křičel. Sirka naslouchal, ale nerozuměl ani slovu. Strčil trochu do dveří a nahlédl dovnitř. Ve výčepu nikdo nebyl. A Sirka vstoupil, jak nejtišeji dovedl. Ještě že ho napadlo, aby za sebou nezavřel, protože nade dveřmi visel zvonek, který oznamoval hostinskému, když nebyl ve výčepu, příchod nového hosta. Sirka sebou u dveří ani nepohnul, a přece se bál, že ho musí být slyšet, neboť srdce, jak se mu zdálo, mu bilo hlasitěji než největší zvon na světě.

Výčep byl prázdný, jenom čtyři stoly doširoka rozkročené a pokryté modrobílými ubrusy tu stály a každý z nich byl střežen šesti prázdnými židlemi. Zezadu však, ze dveří do velkého sálu, bylo slyšet silný hlas pana Ferbuse.

– Půjdete tam, když vám povídám, křičel na někoho a ten někdo byl docela jistě náš zlodějíček. – Půjdete tam, nebo s vámi zatočím, to uvidíte. Vždyť tam ty věci leží zrovna na dlani, jen je vzít. A je to celé bohatství pro toho, kdo tomu rozumí a ví si s tím rady.

To myslí muzeum děda Zachariáše, napadlo ihned Sirku a nebyl asi dalek pravdy. Kdepak jinde leží věci jen tak na dlani, ne-li v muzeu.

– Copak jste se zbláznil, člověče? pokračoval hostinský. – S tím dědkem zatočíme. To by tak bylo, aby se nám nepodařilo vyzrát na takového vysloužilce.

– Ale já nechci, křičel zase zloděj, jeho hlas však byl mnohem slabší než hostinského. – Kolikrát vám mám povídat, že už toho všeho mám dost. Nedám se zničit, nedám se pro vaši lakotu zavřít. Co by si beze mne počalo mé dítě?

– A to se podívejme, povykoval hostinský. – Teď by ještě chtěl všecko svést na mne. Vyjídá mě celá léta, já abych ho živil, to dovede. Ale když se má odvděčit, je najednou samá poctivost. A kdo vlastně kradl, já, nebo vy? Panečku, mám ještě dosti moci, abych vás dal zavřít. A ten váš capart přijde na obec, a co z něho bude potom, domyslete si sám.

Chvíli bylo ticho a Sirkovi se zdálo, že slyší, jak někdo těžce a bolestně zavzlykal. A v tu chvíli pod ním nenadále zapraskalo prkno v podlaze. Sirka leknutím div neomdlel. Ticho, které se rozhostilo po tom nepředvídaném výstřelu starého prkna, bylo takové, že byste byli slyšeli mouchu, která si na okně třela hlavu. Muži ve druhé místnosti se ztišili. Sirka ani nedutal a jenom srdce mu mlátilo jako zvon při požáru. Teď bylo vše připraveno, aby to s ním moc a moc špatně dopadlo. Ani si nepřejte vědět, co by s ním takový zuřivec, jako byl hostinský Ferbus, udělal, kdyby jen tušil, že ho vyslechl. To by však nebyl Sirka, aby si nevěděl rady. Úlek ho přešel a již se vzpamatoval. Popadl kliku, dovřel dveře a zvonek nad nimi se hlasitě rozezvučel. Vypadalo to, jako že právě vstoupil. Pak udělal ještě několik rázných kroků, aby rozvrzaná prkna hodně skřípala. Hostinský Ferbus se objevil ve dveřích sálu. A Sirka řekl jakoby nic:

– Dobré odpoledne, pane Ferbus. Tatínek se dává poroučet a vzka­zuje vám –

Hostinský vypadal jako tygr, který se chce vrhnout na jehňátko. Přerušil Sirku:

– Přišel jsi teprve teď?

– Ano, pane, odpověděl Sirka hrozně udiveně, ač se mu hrdlo svíralo strachem.

Pan Ferbus se na něho ještě chvíli podezřívavě díval a pak řekl zpola starostlivě a zdvořile:

– Myslil jsem jenom, jestli tu nečekáš příliš dlouho. Rozzlobil jsem se na svého číšníka, je to takový lenoch a ničema, a tak jsem tě mohl přeslechnout. Snad jsi slyšel, jak jsem se rozčiloval?

Ale Sirka se nedal chytit na toto vnadidlo a odpověděl nevinně:

– Neslyšel jsem nic, pane. Mám vám vyřídit od tatínka, abyste mu připravil proutí, přijde k vám příští čtvrtek nakupovat.

Hostinský se zatím vzpamatoval docela, snad také Sirkovi uvěřil a začal se rozplývat zdvořilostí a vzkazovat Sirkovu tatínkovi pozdravy, poklony a pěkná poručení. Aby jen přišel, kdy se mu hodí, proutí bude připraveno. Sirkovi nabízel od cesty malinovou limonádu. Sirka mu však poděkoval a omluvil se, že spěchá. Opravdu spěchal, aby už byl z toho nebezpečného místa, a pak se přece nemohl dát hostit člověkem, který byl horší než sám zloděj, nebezpečnější než dravé zvíře a kdovíco všechno měl na svědomí. Jistě si dovedete představit, s jakou chutí vdechl Sirka venku svěží vzduch. Když vyšel před hostinec, rozhlédl se a viděl zloděje, jak bere dcerušku do náručí a mazlí se s ní. A Sirkovi ho bylo znovu líto a nevěděl, co si o tom všem má myslit. Pak se rozběhl k domovu, a protože nikde neviděl kopaninské kluky, nemohl s nimi sjednat fotbalový zápas, ač by to byl rád udělal. Napraví to jindy. Na dnešní jeho výpravu bylo toho všeho až dost. Tak tu nyní Sirka vypráví, Zrzek a Valnoha naslouchají, ani nedutají, a děd Zachariáš si může ukroutit hlavu.

– To je historie, povídá, když Sirka je hotov se svým vyprávěním, – čím dál spletenější. Něco takového se mi ještě nepřihodilo a jsem už dosti stár, viděl jsem hezký kousek světa a všelijaké lidi. Teď vidíte, že opravdu měl spadeno na mne. A myslili, že vyzrát na dědka je žert. No, počkejte, chlapečkové, jako že se jmenuji Zachariáš, zahraji vám písničku, že se při ní smíchy ukuckáte. Ticho, hoši, nechte mne chvíli přemýšlet.

Stařec přemýšlí, až zapomene kouřit a dýmka mu vyhasne. Kluci jsou netrpěliví, každý z nich má na jazyku sto otázek a v hlavě sto nápadů. Ale jen to zkuste, vyrušit děda Zachariáše, když přemýšlí. Počkejte hezky tiše, však to, co vymyslí, si pro sebe nenechá. Vidíte, už na to přišel, už to má, jen se podívejte, jak se usmívá, jak mu oči hrají, jak hledá sirky, aby si zapálil dýmku.

– Pojďte sem, chlapci, hezky blízko ke mně, zve Valnohu, Zrzka a Sirku. – Povíme si, kudy na to.

Začnou se radit. Zamkli dveře a povídají si šeptem, jak se na pořádné spiklence sluší. A protože je to šeptem, a za zavřenými dveřmi, tak jim nerozumíme ani slovo. Ostatně proč bychom tu naslouchali a napínali uši u klíčové dírky, když se to ani nesluší. Podíváme se raději, jak provedli, na čem se uradili.
