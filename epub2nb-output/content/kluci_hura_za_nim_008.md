---
title: ČTVRTÁ KAPITOLA Kluci, hurá za ním!
contentType: prose
---

Kluci na chvíli zmlknou. Nejde jim do hlavy, že tak snadno zvítězili nad nebezpečným nepřítelem. Zrzek a Sirka nevědí dosud o tom, co postihlo jejich kamaráda, a proto se radují docela upřímně.

– Ten jel, jako když namaže, začne vykřikovat Zrzek. – Vsaďte se, že se sem nikdy nevrátí. Já myslím, že to byl opravdu zloděj.

– To bych řek, vypne se Sirka. – Nač myslíš, že měl s sebou kufr? Přišel si sem zakopat kořist. Ale pěkných pár jsem mu jich zasolil. Ten bude na mne do smrti pamatovat.

– Navrhuji, křičí Zrzek nadšeně, – abychom zapálili oheň a zatančili vítězný tanec.

– Rád bych věděl proč, řekne Valnoha sklesle. – Ukradl mi rádio i s ampliónem.

– Není možná, vykřiknou Zrzek a Sirka současně a rozběhnou se k jeskyni. Vypadá, jako by v ní vybuchl granát. Tady se válí jedna krabice, tamhle druhá, tam třetí, a mezi nimi všecko, co v nich bylo: Sirkův skládací luk s šípy, Valnohův samostříl, Zrzkova špuntovka, hrnec na čaj, protržený sáček s cukrem a co všechno zde ti kluci měli. Jen Valnohova dvoulampovka a tlampač scházejí. Zloděj je vzal s sebou. Valnoha se přišourá k jeskyni za svými kamarády.

– Je opravdu pryč, křičí Sirka. – A ty tady, člověče, stojíš jako pytel neštěstí. Proč se za ním nerozběhneš? Na kole bys ho možná ještě dohonil.

– A co když ho dohoním? namítne Valnoha ochable. – Já přece na takového raubíře nestačím.

– Jinudy nemohl než tímhle směrem, vykládá Sirka. – Jistě si myslel, že odtud se za ním ženeme se strážníkem. A tudyhle se mohl dostat jenom na silnici. Tam jistě najdeš strážníka nebo někoho, kdo ti pomůže. Valnoha zazáří novou nadějí.

– Tak mi, kluci, honem pomozte s tím kolem, povídá.

Popadnou kolo a vlečou je do stráně. Sotva jsou na pěšině, Valnoha rozběhne kolo, naskočí na ně mistrně přes sedlo a už si to žene k silnici. Sirka a Zrzek, pokud mu stačí, běží kus cesty s ním.

Teď ukaž, kolečko, co dovedeš. Valnoha jede slavně, před ním je ničema, který ukradl jeho dvoulampovku s tlampačem, Valnoha jede jako čert, jede, jako by závodil o mistrovství. Už je na silnici. Já vím, že se divíte. Snad jste si myslili, že jste někde v kanadských pralesích u pramene Amazonky nebo pod Popokatépetlem, pod Kilimandžárem, nebo dokonce v Himálaji pod Gaurisankarem. Ba ne, miláčkové, byl to jen lesík u velkoměstské čtvrti.

Na silnici je Valnoha v koncích. Zloděje nedojel a silnice přece nezačíná u Valnohových nohou a neběží jedním směrem, nýbrž vpravo od Valnohy dolů a vlevo nahoru. A oběma směry zakrátko zahýbá, takže po ní ani tam, ani tam daleko nedohlédneš.

Valnoha se rozhlíží a zloděj nikde. Teď je dobrá rada drahá. Marně jsme však nechválili Valnohovu rozvahu. Hned si pomyslí: Kdopak, když má pronásledovatele v patách a kufr v ruce, by utíkal do kopce, může-li běžet z kopce. A Valnoha vyšlápne po silnici dolů. Dohoní ho autobus. Chlapec se s ním snaží udržet tempo. Marně. Ta hlomozivá obluda se řítí z kopce rychle a nezadržitelně.

Autobus mizí v zatáčce, Valnoha za ním, jak nejrychleji dovede. Kousek za zatáčkou je autobusová stanice a Valnoha zahne právě včas, aby viděl muže v gumáku a s kufrem mizet ve dvířkách vozu, který se vzápětí rozjíždí jako ďas. Valnoha zatne zuby a šlape. Kluci, kdyby takhle jel, až jednou bude závodit o mistrovství, kde by za ním zůstali všichni šampióni. Myslím, že je to alespoň šedesátka. Silnice běží nyní kousek v rovině a Valnoha metr za metrem nabývá půdy. Lidé se zastavují a ohlížejí za tím klukem, který se jistě zbláznil, když si myslí, že může předhonit autobus. Průvodčí vozu vyleze na stupínek ve dvířkách a pokřikuje povzbudivě na Valnohu:

– Hip, hip! Tempo, tempo, mládenče! Ty nám to jistě nařízneš.

A obrátí se do vozu a volá na řidiče:

– Tondo, šlápni na plyn! Tady tě bere dítě na divoké koze.

V tu chvíli právě silnice začíná stoupat. Autobus zvolní chod a Valnoha je tak blízko, jen natáhnout ruku a mohl by se chopit tyče u dvířek. Vtom řidič přehodí rychlosti a nemotorné, hromotlucké vozidlo vyrazí prudce, jako by dostalo kopanec nohou neviditelného obra. Vzdaluje se. Valnoho, už je nedohoníš, ten kopec je na tebe příliš strmý, tvé nohy, a pane, jsou to chlapecké nohy, se nemohou měřit s motorem o čtyřech válcích a čtyřiceti koních. Šlape ještě, podívejte se na něho, ten kluk má srdce a odvahu bojovníka, rve se do posledního dechu, nechce uznat, že je poražen. Jsme s tebou, Valnoho, a voláme ti svá povzbuzení. Vidíme však, že je to marné. Průvodčí stojí ještě na stupátku, pomlaskává na Valnohu jako na psíka a křičí na něho:

– Tak pojď, maličký. Kdepaks nám zůstal? Pojď, tu máš cukříček, na! Hanba mu, chlapíkovi, povídám vám, třikrát hanba mu. Kéž by vypadl a vyválel se v prachu silnice. Nesluší se posmívat se poraženému, neboť zápasil právě tak poctivě jako vítěz. A ke všemu ještě tady byla hrubá přesila. Valnoha přestane šlapat a sesune se z kola. Už nemůže. Vzdal se. Plíce mu div neprasknou, polyká divoce, protože srdce mu chce vypadnout z úst. Chtěl by vykřiknout za autobusem: „Vezete zloděje!“, ale sotva zasípe.

Vrací se. Vede kolo. Nedívejte se teď na něho. Zdá se mi, že má mokré oči. Padla na něho lítost z vyčerpání a z hněvu nad porážkou. To však potrvá jen chvilku, Valnoha přece není ufňukaná panenka. Pořádně se vysmrká a utře si oči, aby to nebylo znát, že plakal. A je to třeba, věřte mi, protože jako bych už slyšel Zrzka, jak spustí, sotva ho uvidí: – Ty máš nějaké červené oči, Valy. Snad jsi nenatahoval moldánky?

A Valnoha se nafoukne a řekne:

– To víš, takhle dlouhé a nad tvou chytrostí. Jel jsem za autobusem a oči mám červené od prachu.

Zrzek se Sirkou zůstali sedět u pěšiny na kraji silnice. Sotva ho uvidí přicházet, vstanou a rozběhnou se k němu.

– Tak co, vyhrknou oba najednou.

– Ujel mi autobusem.

– Vždyť jsi měl kolo, člověče, řekne Zrzek.

– Tak to zkus, vykřikne Valnoha vztekle, – zkus to stačit autobusu do toho vršku na Holance.

– Nehádejte se, vloží se mezi ně Sirka. – Tím se nic nespraví. Musíme se poradit, jestli se dá ještě něco dělat. Ale nejdříve abychom se vrátili do jeskyně a odnesli si své věci. Myslím, že už je tam nemůžeme nechat.

– Ani zanic, prohlásí Zrzek. – Aby nám ještě někdo ukradl ten zbytek.

– Tak tam půjdeme my dva, řekne Sirka, – a Valnoha tu na nás počká.

Zrzek se Sirkou odejdou a Valnoha zůstane sedět na příkopě. Dumá nad neštěstím, které se sneslo na jeho hlavu. Přišel o dvoulampovku, která ho stála měsíc práce, a byl poražen nemotorným autobusem. A ke všemu brečel jako malý kluk. To není málo bědy ani na takového siláka, jakým je Valnoha. Stydí se sám před sebou a má vztek. Přísahá pomstu ničemovi, který to vše zavinil. Taky si slavnostně slibuje, že ho musí dostat. Sirka a Zrzek mu jistě pomohou, a kdyby ne, najde si ho sám. Je to otázka jeho cti.

Zrzek a Sirka se vracejí.

– Pane, ten tam řádil, hlásí Zrzek. – Odrazil nám z hrnku polevu, Sirkovi zlomil jeden šíp, rozbil nám plechovku a mně zašlápl do země špuntovku. Ta už bude sotva střílet.

– Přivážeme to k tobě pod sedlo, řekne Sirka, – a zahájíme poradu.

Kluci si sednou hezky blízko k sobě a sestrčí hlavy dohromady. Všichni tři jsou toho mínění, že pohana jejich skrýše musí být pomstěna a Valnohovi vrácena jeho dvoulampovka i s tlampačem.

– Všichni za jednoho a jeden za všecky, jako vždycky a ve všem, prohlásí Sirka. – To víš, že tě neopustíme. Ale jak se do toho máme dát?

– Měli bychom to oznámit strážníkovi, míní Zrzek.

– A on se nám vysměje a řekne, že takové věci jako rádio do lesa nepatří. Třeba si bude ještě ke všemu myslet, že jsme je sami ukradli.

– Může se přece zeptat tvého tatínka.

– Nechci, aby tatínek o tom věděl. Vysmál by se mi.

– Tak co tedy uděláme? ptá se Zrzek nakvašeně. Praha není Kolomazná Lhota. Jak ho chcete najít, když už jednou utekl?

– Já myslím, že ho v celé Praze nemusíme hledat. Podle toho, jak se tu vyznal, je odněkud zblízka. Možná že z Kopaniny. Tatínek říká, že je to tam samý zloděj.

Sirkův tatínek je košíkář, ve své dílně vyrábí všechno, co se dělá z proutí a rákosí: košíky, nůše, židle, stolky, křesla, kočárky, kolébky, květinové stojánky, košíčky na šití, na kočky a na psíky, ošatky pro trhovce i pro pekaře, krosny na ovoce i na zeleninu a košťata z neloupaného proutí, dokonce i pantofle z rákosí a já nevím co všechno ještě. A Kopanina je vesnice na svahu u řeky. Bydlí v ní všelijací lidé, ale většina jich má pozemky dole u řeky a pěstuje na nich vrby na košíkářské proutí. Sirkův tatínek je od nich kupuje. Jak vidíte, Sirkův tatínek zná lidi z Kopaniny a má asi pravdu.

– A to je možné, připouští Valnoha. – Jel tím směrem a od konečné stanice autobusu to má do Kopaniny pár kroků.

– Měl jsi jet dále, ať ti ujel nebo ne, povídá Sirka. – Na konečné stanici ses mohl poptat. Třeba by ti někdo mohl povědět, kterým směrem se potom dal.

– To mě nenapadlo, připouští Valnoha zaraženě. – A ví vůbec někdo z vás, jak vypadá? Věčně třeba nebude chodit v gumovém plášti a klopeném klobouku. Jak ho potom poznáme? Já mu viděl jenom záda. I v jeskyni, i když utíkal, i když nastupoval do autobusu.

Ozval se Zrzek, jářku ten Zrzek, který celou tu dobu, jak se pamatujeme, ležel na zádech, a když vstal, tak viděl zlodějovi už jen paty.

– Já myslím, že měl pod nosem černý knírek, víte, jako mívají zloději v biografu, a že se mu od pravého spánku až k bradě táhla veliká rudá jizva po ráně nožem. Tu si jistě utržil v nějaké rvačce o kořist, protože takoví zloději se pořád perou.

– A že chyběly čtyři přední zuby a dvě stoličky, že kulhal na levou nohu, protože má na ní sedm prstů a na pravé jen tři, že měl místo levé lopatky hrb a pod tím hrbem bradavici jako husí vejce, tos neviděl? ptá se Sirka.

– To ne, řekne Zrzek.

– Protože jsi neviděl vůbec nic, ale jen když povídáš. Já jsem ho zahlédl, jak vyběhl z jeskyně. Neměl ani knírek, ani jizvu. Byl to takový hubenáč bez vousů a nos měl jako křivák.

– Když mu Sirka viděl do obličeje, tak je tu snad přece naděje, že ho dostaneme, utěšuje se Valnoha.

– Ale jak? I když, dejme tomu, utekl do Kopaniny, nemůžeme tam přece chodit od domu k domu a ptát se: Prosím vás, nebydlí tady ten pan zloděj, co nám ukradl v naší jeskyni dvoulampovku?

Tak to věru nešlo, to měl Sirka pravdu, a kdoví, zdali zloděj vůbec utekl do Kopaniny, vždyť se taky mohl pustit přes řeku anebo jinak, a co pak. A co by dělali, kdyby ho tam i našli? Lámali si hlavy a radili se, přece jen na tohle měli rozum krátký. Už se div nepohádali, div si do vlasů nevjeli. Až povídá Valnoha:

– A co, kluci, děd Zachariáš? Ten nám jistě poradí.

Ti druzí dva vyskočí:

– To nás mělo napadnout hned a mohli jsme mít plno času v kapse. To bude něco pro děda Zachariáše!

Popadnou kolo a už si to sypou k dědu Zachariášovi.

A Zrzek cestou vykládá:

– Pane, kluci, já vidím, jak ho máme, pobertíka jednoho. Teď nám neuteče.
