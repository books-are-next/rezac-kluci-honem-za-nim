---
contentType: prose
---

ČTRNÁCTÁ KAPITOLA  
Co si přejí mladí páni?

  

Slavná obec kopaninská leží v klidu a v odpoledním slunci, domům je takové horko, že by se nejraději rozutekly a skryly se někde ve stínu nebo se ponořily do řeky. Před hostincem pana Ferbuse, pod starým kaštanem, si hraje ve špinavém písku malá holčička a uvnitř hostince její tatínek, ten číšník nebo zloděj nebo kdo to vlastně je, myje sklenice a pan Ferbus, široce rozvalen na židli, pokuřuje z dlouhé dýmky se sádrovou hlavičkou a chvílemi dříme. A nikdo, ani Kopanina, ani pan Ferbus, ani zloděj číšník netuší, že se k nim blíží zrada.

Jakápak zrada? Vždyť je to Valnoha, Zrzek a Sirka. Však uvidíme.

Všichni tři sedí na vršku nad Kopaninou u hřbitovní zdi ve stínu osamělé borovice, jediné, která zůstala z lesa, jímž býval porostlý celý svah až ke hřbitovu. Pozorují hostinec kukátkem, které přinesl Valnoha. Dávají pozor, aby jim hostinský neodešel, protože pak by jejich plán selhal a museli by se sem vypravit znovu. Zatím se nic neděje, jenom ta holčička si hraje sama na dvorku před hostincem.

– Namouduši, povídá Valnoha, – když vidím to mrně, tak bych raději oželel svou dvoulampovku i s tlampačem. Co si počne, jestli jí zavřou tatínka?

– Mně je jí také líto, řekne Sirka. – Ale musíme poslechnout děda Zachariáše, protože kdoví co všechno by ta dvojice ještě natropila. Však on to děd už nějak spořádá. Nejraději bych se dostal na kobylku tomu Ferbusovi, ten je asi vším vinen.

Tak tu chlapci rozprávějí, tahají se o kukátko, pozorují Ferbusův hostinec a vůbec se dívají na kdeco, aby jim ušel čas, a málem zapomenou, proč tu vlastně sedí. Sirka však nezapomíná, přes tu chvíli mrkne na hodinky v zápěstí a najednou povídá: – Už je čas, abyste šli. Bude půl šesté.

Valnoha se Zrzkem se podiví, jak jim čekání uteklo, zopakují si ještě se Sirkou, co mají povídat a jak se mají tvářit, a pustí se dolů k vesnici. Přeběhnou po mezi na druhý konec vsi, aby to vypadalo, že přicházejí z opačné strany, než je Bakalářka. Cestou se plouhají v prachu a víří jej, jak nejvíce mohou, až je štípe do očí a dráždí ke kašli, a to všechno proto, aby byli hodně zaprášeni a vypadali, jako že se vracejí z dlouhého výletu. Sirka zůstal sedět pod borovicí a dívá se za nimi kukátkem, které mu tam nechali.

Už jdou po návsi, už vcházejí na dvoreček. Děvčátko vstalo a dívá se na ně udiveně. Teď se zastavili u holčičky. Valnoha sahá do kapsy a něco jí podává. To je ten balíček čokolády, který pro ni vzali s sebou. Jdou dál a dveře hostince se za nimi zavírají. A teď necháme Sirku, ať se tu baví sám, jak nejlépe dovede, a pustíme se za Valnohou a Zrzkem.

– Dobré odpoledne, řeknou chlapci, když vstoupí do výčepu. Zloděj číšník přestane mýt sklenice a podívá se na ně udiveně. Pan Ferbus procitne z dřímoty a zamračí se jak ďábel. Chlapci usednou za stůl. Hostinského ještě ani nenapadlo, aby vstal. Stále se na ně zkoumavě dívá a mračí. Konečně povídá:

– Co si přejí mladí páni?

– Dejte nám, prosím, dvě malinové limonády, objednává Valnoha.

– Slyšel jste? obrátí se pan Ferbus na číšníka. – Dvě malinovky. Můžeme vám je dát ven pod stromy, na čerstvý vzduch.

– Děkujeme, odmítá Valnoha, protože by to pokazilo jejich plán. – Tady je větší chládek, a my jsme umořeni horkem.

Valnoha nedbá, že se hostinský zamračil, a ptá se ho dále:

– Prosím, buďte tak laskav, nešli tu dnes odpoledne před námi nějací chlapci s panem profesorem?

– Nevím, odpovídá nevrle hostinský. – Nejsem tu proto, abych hlídal kluky, kteří se toulají kolem.

Valnoha, jako by si vůbec nevšiml jeho nezdvořilosti, vykládá dále:

– Ztratili jsme totiž svou třídu a nevíme, jak dál. Mohl byste nám, prosím, říci, jak daleko máme na Bakalářku a jdeme-li vůbec správně?

Hostinský se podívá na číšníka a oba vyprsknou smíchy. Tohle je dobré. Ti kluci mají Bakalářku u nosu a ptají se, jdou-li správně.

– Vy jste pěkní cestovatelé, řehtá se hostinský. – Nejste snad dokonce z Bakalářky?

– Jsme, přiznává se Valnoha zkroušeně a jásá v duchu, jak se jim plán daří. Hostinský si myslí, že má před sebou hlupáky, jaké aby pohledal.

– A to jste nepoznali, že jste v Kopanině?

– Tak tady je ta Kopanina, diví se Valnoha. – Nikdy jsme tu ještě nebyli, ale teď vím, že to máme domů jen pár kroků. Nedivte se, pane hostinský, bloudíme celé odpoledne a jsme úplně spleteni.

– To vidím, chechtá se hostinský a číšník mu přizvukuje.

– Tak vidíš, povídá Zrzek, – a já jsem ti to hned říkal. Ale muselo být po tvém. Mohli jsme jít rovnou a zastavit se až u dědy Zacha­riáše a napít se tam. A byli bychom si ušetřili ostudu.

Zrzek mluví tak opravdově, jako by ho to bůhvíjak mrzelo a jako by mu bylo líto i těch několika dvacetihaléřů za limonádu. Vnadidlo je vrženo a kluci jsou zvědavi, zdali pan Ferbus zabere. Vida, vida. Hostinský se nahne přes stůl a řekne:

– Zachariáš? Není to ten hlídač ze zámeckého muzea?

– Ano, to je on, odpovědí oba chlapci najednou.

– A vy se s ním znáte?

– Jakpak by ne, vyrazí honem Zrzek. – Vyřezává nám pálky a dovolí nám někdy, abychom si hráli na zahradě.

– Hm, hm, mručí hostinský. – Může to být docela hodný děda, ale na hlídače je trochu starý.

– Náš tatínek to taky říká, povídá Valnoha. – Ale děd Zachariáš o sobě tvrdí, že ještě stačí na všechny darebáky na světě. Ostatně, co by kdo hledal v muzeu, kde jsou jen samé vykopávky, skrčenci, staré zbraně a zkameněliny.

– To máš pravdu, připouští honem hostinský, aby od sebe odvrátil podezření. – Tam by toho moc nepopadl, chachacha.

Chlapci se také smějí jako dokonalí hlupáci, ani číšník se už nemůže zdržet a zasměje se.

– Proto je děd Zachariáš takový bezstarostný, řekne Zrzek, když se všichni dost nasmějí. – Já na jeho místě bych přece jen nenechával otevřená okna, když jdu pryč. I kdybych tam měl jen samé staré kosti. To je jedno.

Panu Ferbusovi div nevylezou oči, ale pak se ovládne a zeptá se jakoby nic:

– To je tak bláhový, že nechává i okna otevřená a odejde si? To by přece neměl dělat.

– Taky jsme mu to říkali, ale on se nám jen směje. Každé poledne mezi dvanáctou a druhou hodinou otevře některé z těch oken, co vedou na zahradu, sebere psa a jde s ním ven. Ještě že neotevře všechna najednou.

– Neotvírá všechna? ptá se hostinský.

– Ne, každý den větrá jiný pokoj.

– Nu, snad to tak nevadí. Jde si beztoho jen pro tabák a za chvíli je zpátky, vytahuje hostinský a myslí si, jak vyzrál na ty kluky, kteří mu nažvanili tolik důležitých věcí. Opravdu, ten Valnoha mu zrovna všechno věší na nos.

– I co vás nemá, říká. – Vydrží běhat se svým Bingem dvě hodiny po lesíku.

– A zatím by mu někdo mohl odnést půl muzea, dodává Zrzek.

– Mohl, mohl, bručí pan Ferbus, – kdyby to vůbec stálo za to. I jen ho nechte, ať si běhá a větrá, jak chce. Má to štěstí, že střeží poklady, o které nikdo nestojí.

– To je pravda, dotvrzuje Zrzek. – Ačkoliv jsou tam v jednom pokoji takové věci ze zlata a slonoviny, které by mohly leckoho zajímat.

– I hleďme, diví se pan Ferbus. – Ale to bude asi taková starodávná chamraď. Obyčejný zloděj by nevěděl, co s tím, a znalci u nás nekradou. To není jako v cizině.

Chlapci by v duchu zrovna křičeli radostí, jak se jim všechno pěkně daří a jak jim ten pan Ferbus i se svým pomocníkem sedá na lep. Teď už mu pověděli, co chtěli, je čas, aby šli. Zeptají se jako praví hlupáci na cestu a pan Ferbus jde s nimi před hospodu, aby jim ukázal, kudy se mají dát na Bakalářku.

Číšníkova dceruška si ještě hraje pod kaštanem a pan Ferbus, sotva ji zahlédne, začne na ni křičet:

– Cos to zas udělala? Rozryješ mi svými důlky celou zahrádku. Hned to zahrab a koukej, ať zmizíš. Nebo tě popadnu a uvidíš, jak se ti povede.

Valnohou a Zrzkem zalomcuje vztek. Zrzek by mu nejraději skočil na krk. Holčička celá poplašená zahrabe honem důlek a vyběhne před vrátka. Hostinský na obrátku pln laskavosti vysvětluje chlapcům nejkratší cestu na Bakalářku. Hoši hrají svou roli poctivě až do konce a spěchají, jako by zmeškali a měli nyní strach, že doma místo večeře dostanou výprask.

Sirka ze své vyhlídky vidí ještě, jak hostinský se na dvorku směje, až se ohýbá. Pak vstane a pospíchá naproti svým kamarádům.

Tady jdou a smějí se také na celé kolo.

– Tak co, ptá se jich Sirka, – podařilo se to?

– A jak, vykládá Zrzek. – Napovídali jsme jim toho, že nebýt pozdě, rozběhli by se na Bakalářku ještě dnes.

– Jen jestli vám věřili?

– Aby ne, měls je vidět, jak se na sebe šklebili a jakou měli švandu z naší hlouposti.

– Toho číšníka je mi namouvěru líto, ale ten hostinský je čert. Už za to, jak zachází s tou holčičkou, by si zasloužil kriminál, povídá Valnoha. – Ale teď si musíme pospíšit, abychom ještě dnes připravili, co je třeba, protože zítra po poledni tam budou jistě jako na koni.

Den je dosti dlouhý, je druhá polovina června, ten čas, kdy prázdniny už přestaly ťukat na dveře a zrovna do nich kopou samou netrpělivostí. A tak chlapci, když se odvolali na děda Zachariáše, směli ještě ven a pobyli u něho téměř do deseti hodin večer. Dokončili důkladně všechny přípravy k přijetí zítřejší zlodějské návštěvy. Zejména připevnili důmyslnou konstrukci systému Valnoha na okenici toho okna, jež mělo zůstat otevřeno, a namazali zámek u druhých vrátek do zahrady, kterými kdysi chodívalo služebnictvo a která hrozně zrezivěla, protože se jich neužívalo už dobrých třicet let. Vidím vám na nose, jak byste rádi věděli, nač to všechno, ale dočkejte času jako ta husa, která ať kejhá jak chce, řekněme v dubnu nebo v květnu, musí čekat na klas až do července nebo srpna. A vy budete čekat jenom do zítřka.

Představte si ještě, jaké asi ti chlapci měli sny, jak honili pana Ferbuse, anebo spíše jak pan Ferbus honil je, jak křičeli ze spaní, kopali do svých pokrývek a probouzeli se zpocení. Ale to patří k věci. Pan Ferbus nespal také celou noc, protože se hádal po zavření hostince se svým číšníkem, který se chudák bránil a zaklínal, že už nepůjde krást. Bránil se, bránil, ale neubránil, protože pan Ferbus měl nad ním hroznou moc a on se bál jeho výhrůžek: vězení a toho, co by se pak stalo s jeho dceruškou.
