<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kluci_hura_za_nim-9</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kluci_hura_za_nim-9" xml:lang="cs-CZ">
		<div class="Z-kladn--textový-r-meček">
			<p id="_idParaDest-8" class="MLP_uroven2_kapitola ParaOverride-1">OSMÁ KAPITOLA <br/>Křišťálová koule</p>
			<p class="MLP_text_bez1radku ParaOverride-1">Když je obřad u&#160;konce, děd Zachariáš zamíří k&#160;malované truhle. Kluci sledují pozorně každý pohyb. Stařec se hrabe chvíli v&#160;truhlici, někde hluboko, až na jejím dně, a&#160;pak se vrací ke stolu u&#160;okna. V&#160;obou dlaních nese něco, co kluci nemohou rozeznat. Trnou tak, jako by, až děd Zachariáš rozevře dlaně, měl nastat výbuch a&#160;rozmetat celý svět.</p>
			<p class="MLP_text ParaOverride-1">Vidím, že už taky můžete prasknout zvědavostí. Děd Zachariáš to položil, tak se honem podívejte. Na stole leží koule. Vypadá jako skleněná a&#160;není větší než tenisový míč. Je dokonale průsvitná, světlo se v&#160;ní láme a&#160;hraje duhovými barvami. Jste zklamáni? Valnoha, Zrzek a&#160;Sirka také. Po tolikerých přípravách, po takovém tajnůstkářství, slibech a&#160;zaklínání se vytasí děd se skleněnou kuličkou. Co to má znamenat? Mají si hrát, místo aby se vážně radili a&#160;hledali východisko z&#160;nouze? Děd Zachariáš si z&#160;nás asi tropí šašky. Jen počkejte! Copak jste už tak zkaženi, že si nevážíte prostých věcí? Zvykli jste si tolik na složité stroje, zázraky techniky a&#160;jiné vymoženosti, že je vám lhostejná kapka vody, třpytící se na listě stromu? A přece, kdybyste ji uviděli pod drobnohledem, užasli byste, co života je v&#160;ní skryto. Možná že tato skleněná kulička, které se posmíváte, je právě takovou kapkou nebo i&#160;celou tůní ještě větších překvapení.</p>
			<p class="MLP_text ParaOverride-1">První se vzpamatuje Valnoha. Přistoupí ke stolu, vezme do ruky kouli a&#160;řekne zklamaně:&#160;– Co je to, děde Zachariáši?</p>
			<p class="MLP_text ParaOverride-1">– Vždyť vidíš, chlapče. Křišťálová koule.</p>
			<p class="MLP_text ParaOverride-1">– Křišťálová koule, opakuje Valnoha a&#160;toto vysvětlení mu nic ne­povídá.&#160;– A&#160;co s&#160;ní?</p>
			<p class="MLP_text ParaOverride-1">– Hned uvidíte, řekne děd.&#160;– Ale než se do toho dáme, povím vám, jak jsem k&#160;ní přišel. To už je dneska, počkejte, namouvěru, dvacet let. Tak asi před dvaceti lety jsme kopali s&#160;panem Dobešem v&#160;jednom takovém zastrčeném koutě Indie, zrovna pod Himálajem. Že je to nejvyšší pohoří světa, to jste se asi učili. Ten kraj byl opravdu tak odlehlý a&#160;skoro bez lidí, jenom prales a&#160;džungle kolem dokola, že kdoví, přišel-li tam kdy nějaký anglický voják nebo úředník. Tygři nám tam dávali dobrou noc i&#160;dobré jitro, stáda divokých slonů nebyla žádnou vzácností a&#160;ráno jsme museli vytřepávat brejlovce z&#160;kalhot. Do nejbližší vesnice bylo den cesty a&#160;tam jsem chodil nakupovat, když nám došly nejpotřebnější věci. Jednoho dne vracel jsem se odtud s&#160;Balim, naším domorodým sluhou, který nesl nákup. Asi půldruhé hodiny cesty od našeho ležení jsme našli na lesní stezce starého, na kost vychrtlého hinda, který měl zlomenou nohu. Jak vidíte, příběh se podobá trochu tomu, jak my jsme se seznámili. Tak, tak. V&#160;životě není nic nového. Starý hind byl jogín, svatý muž, něco takového jako u&#160;nás mnich. Byl na cestě do vesnice v&#160;horách, sklouzl po koření stromu a&#160;noha praskla. Ležel tu od včerejšího odpoledne a&#160;za tu dobu nikdo po stezce nešel. Hind měl již horečku a&#160;byl to vůbec zázrak, jak tu ten stařec přečkal noc, že nebyl roztrhán tygry. Poslal jsem Baliho napřed, aby se zbavil zavazadel a&#160;pak se vrátil ještě s&#160;jedním svým kamarádem a&#160;s&#160;nosítky. Než přišli, ošetřil jsem jogínovu zlomenou nohu a&#160;dal jsem mu pít, protože byl žízní a&#160;horečkou vyschlý jako troud. Později v&#160;táboře jsme mu dali nohu do pořádných dlažek a&#160;ponechali ho u&#160;sebe tak dlouho, až mohl opět chodit. A&#160;ten člověk mi projevil větší vděčnost, než bych byl očekával, neboť lidem jeho druhu bývá smrt skoro lhostejná. Jsou to docela jiní lidé tam dole než my tady. Nadělají se smrtí méně hluku než my s&#160;roztrženými kalhotami nebo špatně táhnoucí dýmkou. Ale tento jogín složil nějaký slib a&#160;tuto cestu konal právě proto, aby jej splnil. Věřil, že jsem byl seslán bohy, abych mu pomohl překonat nástrahy zlých mocností. Z&#160;vděčnosti mi pověděl mnohá tajemství svého řádu a&#160;daroval mi tuto kouli. Poznáte hned, co v&#160;ní vězí.</p>
			<p class="MLP_text ParaOverride-1">Po tomhle úvodu začínají být kluci znovu napjati a&#160;dívají se na kouli s&#160;úctou. Jen Valnoha se nedává zmýlit. Co je mu do všech podivností na světě, on chce chytit svého zloděje. Proto se hned ptá:</p>
			<p class="MLP_text ParaOverride-1">– A&#160;pomůže nám najít zloděje, děde Zachariáši?</p>
			<p class="MLP_text ParaOverride-1">– Uvidíme. Nezáleží to jenom na kouli, nýbrž i&#160;na vás, dovedete-li v&#160;ní vidět. Někteří lidé mají takovou schopnost, že v&#160;ní vidí, co chtějí, beze všech obtíží. Jiní se musí postit dlouhé měsíce a&#160;podrobit se rozjímání, aby se zbavili rušivých vlivů. Vy jste mladí, snad se to některému z&#160;vás podaří, pro mladé je to snazší úkol než pro starce.</p>
			<p class="MLP_text ParaOverride-1">– A&#160;vy v&#160;ní vidíte, co chcete, děde Zachariáši? ptá se Zrzek.</p>
			<p class="MLP_text ParaOverride-1">– Vidím, chlapče, ale unavuje mne to. Jen to napřed zkuste sami. Ty, Valnoho, pojď první, protože tobě nejvíc záleží na výsledku.</p>
			<p class="MLP_text ParaOverride-1">Valnohovi se do toho zrovna moc nechce. Čert věř takové věci, ve které se vám může zjevit kdovíco. Ale hned se vzpamatuje: přece se nebude bát skleněné kuličky. Ostatně tomu všemu příliš nevěří. Děd Zachariáš si pro ně vymyslil pohádku, aby si pomohl z&#160;nouze.</p>
			<p class="MLP_text ParaOverride-1">– Natáhni ruku pěkně před sebe a&#160;otevři dlaň, nařizuje mu stařec. Položí mu kouli volně do dlaně.&#160;– A&#160;nyní se do ní upřeně dívej a&#160;hodně, ze vší síly si přej vidět, co chceš.</p>
			<p class="MLP_text ParaOverride-1">Valnoha drží kouli na napjaté ruce a&#160;dívá se do ní, až mu oči přecházejí. Usilovně se snaží spatřit v&#160;ní zloděje z&#160;dnešního odpoledne, vidět jeho tvář, kterou nezahlédl, a&#160;místo, kde se nyní ukrývá. Koule však zůstává beze změny plná denního jasu, který sem proudí vysokým oknem, září jím tak čistě jako kapka rosy. Valnohu přechází trpělivost. Nejraději by tou ošemetnou koulí bacil o&#160;zem.</p>
			<p class="MLP_text ParaOverride-1">– Nevidím nic a&#160;už se nemohu dívat, prohlásí a&#160;vrátí kouli starci.</p>
			<p class="MLP_text ParaOverride-1">– Ty ses vzdal trochu brzy, Valy, praví děd a&#160;usmívá se.&#160;– Myslil jsem, že jsi vytrvalejší.</p>
			<p class="MLP_text ParaOverride-1">A&#160;Valnoha kdyby mohl, tak by vykřikl, že je to všechno podvod a&#160;že nevěří starcově povídačce, ale úcta k&#160;dědu Zachariášovi mu v&#160;tom brání. Dříve však, než se může děd rozhodnout, koho zvolit napřed z&#160;těch dvou zbývajících, přihlásí se nedočkavý Zrzek:</p>
			<p class="MLP_text ParaOverride-1">– Teď já, děde, prosím vás. Já jistě něco uvidím.</p>
			<p class="MLP_text ParaOverride-1">– Svou zrzavou palici, bručí Valnoha, ale tak, aby to Zrzek neslyšel, a&#160;Sirka, ačkoliv se nemůže dočkat, kdy dojde na něho, protože věří dědovi na slovo, řekne pohrdavě:</p>
			<p class="MLP_text ParaOverride-1">– Tak si to vezmi a&#160;dělej.</p>
			<p class="MLP_text ParaOverride-1">Zrzek opakuje Valnohův pokus. Také se dívá, div mu oči nevylezou, a&#160;napíná se, až zčervená ve tvářích. Zrak ho přechází a&#160;trochu jako by zašumělo v&#160;uších. A&#160;koule dosud průzračná a&#160;plná světla se najednou začíná plnit šedavou mlhou, jako by v&#160;ní něco začínalo dýmat.</p>
			<p class="MLP_text ParaOverride-1">– Děde, děde Zachariáši, já vidím, vykřikne ztřeštěný Zrzek, trhne sebou tak, že mu koule sklouzne z&#160;dlaně a&#160;děd Zachariáš jen tak tak, že ji zachytí.</p>
			<p class="MLP_text ParaOverride-1">– Dej pokoj, chlapče, řekne stařec podrážděně, jak se lekl.&#160;– Jsi ty ale přetrhdílo. Teď máš po všem a&#160;podruhé ti ji do ruky nedám.</p>
			<p class="MLP_text ParaOverride-1">– Děde Zachariáši, prosím vás, žadoní Zrzek zahanbeně.&#160;– Dám lepší pozor.</p>
			<p class="MLP_text ParaOverride-1">– I&#160;kdepak, odpírá děd a&#160;obrátí se k&#160;Sirkovi.&#160;– Pojď sem teď ty, Sirko, a&#160;hleď, ať to vyhraješ nad těmi dvěma nešiky.</p>
			<p class="MLP_text ParaOverride-1">Zatrápená koule, ta nám vzdoruje. Vážně, kdoví co je na tom dědově povídání pravdy. Věříte mu ještě?</p>
			<p class="MLP_text ParaOverride-1">Koule leží na Sirkově dlani. Chlapec se dívá právě tak upřeně jako předtím jeho kamarádi. Koule je jasná a&#160;lehoučká, jako by ji ani na dlani neměl. Sirka je všecek bledý úsilím. V&#160;hlavě mu trochu šumí, jako by voda odněkud zvysoka tekla, všechno ostatní, děd Zachariáš a&#160;kamarádi mu mizí z&#160;očí, celý svět, zdá se, zmizel a&#160;zůstává jen ta koule na dlani.</p>
			<p class="MLP_text ParaOverride-1">Již není tak jasná jako před chvílí, převaluje se v&#160;ní šedá mlha, kouři podobná, a&#160;koule jako by rostla a&#160;rostla, Sirka v&#160;tom napětí zapomněl, co by si vlastně měl přát vidět, a&#160;koule stále roste, mlha se ustálila, už se nepřevaluje, něco jiného se v&#160;ní děje, jako by odtud cosi rostlo a&#160;nabývalo tvaru a&#160;podoby. Sirky se zmocňuje strach, nemá však síly, aby odtrhl oči od podivné koule, ani aby si určil, co si vlastně přeje vidět.</p>
			<p class="MLP_text ParaOverride-1">Najednou to, co rostlo a&#160;utvářelo se, je zcela pevné a&#160;jasně viditelné, je to postava s&#160;nohama, rukama a&#160;hlavou, a&#160;je to Buřťoun, abyste věděli.</p>
			<p class="MLP_text ParaOverride-1">Ano, je to Buřťoun, úhlavní nepřítel Sirkův i&#160;obou jeho kamarádů, a&#160;to právě v&#160;onom nezapomenutelném a&#160;dosud nepomstěném okamžiku, kdy nic netušícího Sirku uhodil shnilou tulipánovou cibulí za krk a&#160;nyní se mu v&#160;bezpečí za plotem zahrádky posmívá. Zrzek, Valnoha i&#160;děd Zachariáš, kteří sledovali s&#160;napětím Sirkův pokus, vidí, jak chlapcova tvář se stahuje zamračením a&#160;Sirka najednou zasupí vzteky tak, že Bingo vstane a&#160;rozhlíží se, co to kde vrčí, i&#160;Koko, vyrušen ze svého spánku, zamává křídly a&#160;vyrazí černošský skřek.</p>
			<p class="MLP_text ParaOverride-1">– Tak dost, chlapče, řekne důrazně děd Zachariáš. Jeho hlas pronikne sluchem Sirkovým a&#160;zažene vidinu Buřťouna. Sirkovi je, jako by byl předčasně probuzen z&#160;hlubokého spánku, cítí se sláb a&#160;nechápe, co se s&#160;ním dálo a&#160;děje. Křišťálová koule spočívá na jeho dlani, je opět průzračná a&#160;místo všech vidin třpytí se v&#160;ní denní světlo.</p>
			<p class="MLP_text ParaOverride-1">– Cos tam viděl, Sirko, že ses tak vztekal? ptá se děd Zachariáš.</p>
			<p class="MLP_text ParaOverride-1">– Viděls vůbec něco? ptají se chlapci.</p>
			<p class="MLP_text ParaOverride-1">– Buřťouna, vydechne Sirka.&#160;– Ach děde Zachariáši, proč jste mi ho zahnal? Já bych mu býval tak rád jednu vrazil, když jsem ho tu měl tak pěkně na dlani.</p>
			<p class="MLP_text ParaOverride-1">– To by se ti asi nepodařilo. Byl to jen obraz, vysvětluje děd a&#160;směje se.&#160;– Nepřál sis dost silně vidět něco určitého, a&#160;tak se ti ukázalo to, co tě nejvíc mrzí. To se stává. A&#160;nyní si pěkně oddychni, napij se trochu vody a&#160;pak to zkusíš znova. Musíš si přát, abys viděl toho zloděje.</p>
			<p class="MLP_text ParaOverride-1">Zrzek a&#160;Valnoha mají tisíc chutí vyptávat se Sirky na podrobnosti. Děd Zachariáš je však okřikne a&#160;připamatuje jim, že Sirka potřebuje naprostý klid. Valnoha se postaví opodál a&#160;dívá se na Sirku jako na spadlého z&#160;měsíce. Stále ještě se mu nechce věřit, připadá mu to všechno příliš zázračné a&#160;nechce se mu to srovnat s&#160;ničím, co o&#160;světě dosud ví. Sirka však nevypadal, jako by se přetvařoval a&#160;sehrál jim divadlo. Musí mu to všecko vysvětlit a&#160;dát čestné slovo, že tomu opravdu tak bylo. Ostatně Sirka sám nevěří svým očím, když o&#160;tom teď přemýšlí. Bylo to jako ve snu. Ale ten Buřťoun tam opravdu byl, to mu žádný nevyvrátí. Kéž by ho byl mohl popadnout a&#160;pořádně jím zatřepat. Teď však nesmí myslit na Buřťouna, nýbrž na zloděje a&#160;na to, kde se teď asi skrývá. A&#160;jak tohle Sirku napadne, je opět čilý jako ryba a&#160;nemá stání.</p>
		</div>
</body>
</html>