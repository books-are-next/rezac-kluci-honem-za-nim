<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kluci_hura_za_nim-11</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kluci_hura_za_nim-11" xml:lang="cs-CZ">
		<div class="Z-kladn--textový-r-meček">
			<p id="_idParaDest-10" class="MLP_uroven2_kapitola ParaOverride-1">DESÁTÁ KAPITOLA <br/>Už ho máme!</p>
			<p class="MLP_text_bez1radku ParaOverride-1">Ať kluci spali nebo ne, ať dostali pětku nebo vynikli pozorností a&#160;pílí, nic nám po tom není, protože to nepatří do našeho příběhu. Pro nás za nás by Valnoha mohl být třeba mahárádžou z&#160;Rybyrakyparmyšíly-salamandrypulcežáby a&#160;Zrzek a&#160;Sirka jeho oblíbenými ministry, tady by jim to nebylo nic platné, protože si nadrobili pěknou patálii, a&#160;chceme vidět, jak si ji vyzobou.</p>
			<p class="MLP_text ParaOverride-1">Bylo ujednáno, že Sirka půjde sám a&#160;Valnoha se Zrzkem že ho doprovodí ke Kopanině, jednak aby mu cesta veseleji uběhla, jednak aby mu byli nablízku, kdyby mu bylo třeba jejich pomoci. Tak to tedy bylo ujednáno. Nesměli by však být na světě profesoři, tatínkové a&#160;jiné takové překážky, jež příroda staví do cesty spravedlivému naplnění klukovských plánů. Proti Valnohovi se spikli profesor matematiky a&#160;tatínek. Profesor matematiky napařil třídě cvičení na dvě stránky a, pane, mastné příklady, na ty aby byl nejméně Tycho de Brahe nebo Archimédes. Valnoha si řekl, že cvičení napíše až po večeři nebo je od někoho obškrábne před vyučováním. Ale Valnohův tatínek měl zvědavou náladu, a&#160;když se Valnoha chtěl po obědě vytratit z&#160;domova, byl zapleten do křížového výslechu, který skončil moudrou, ale nepříjemnou průpovídkou:</p>
			<p class="MLP_text ParaOverride-1">– Napřed povinnost a&#160;potom zábava.</p>
			<p class="MLP_text ParaOverride-1">Zábava! Jako by to, co měl Valnoha před sebou, byla zábava. Ale co naplat. Tatínek je tatínek a&#160;nám dětem patří poslouchat. Nyní tu Valnoha sedí a&#160;moří si hlavu trojčlenkou nebo něčím takovým, místo aby s&#160;kamarády stíhal zloděje. A&#160;komu, ptám se vás, na tom právě nejvíc záleželo? To už je takový osud. Achich, achich.</p>
			<p class="MLP_text ParaOverride-1">Zrzek byl postižen jinak. Mohl jít sice po obědě ven, ale musí se vrátit do čtyř hodin, protože maminka šla dolů do města a&#160;tatínkovi, který si zapomněl klíče, by neměl kdo otevřít, až se vrátí z&#160;kanceláře. Zrzek tedy Sirku jen doprovodí a&#160;pak se musí vrátit domů. Sirkovi nevadí, že osaměl se svým posláním. Zná Kopaninu jako své boty a&#160;neví, čeho by se tam měl bát za bílého dne. Ostatně zařídil si to tak, aby jeho přítomnost ve vesnici byla co nejmíň nápadná. Zeptal se tatínka, nepotřebuje-li něco na Kopanině, že tam půjde.</p>
			<p class="MLP_text ParaOverride-1">– Co, prosím tě, budeš dělat na Kopanině? zabručel tatínek.</p>
			<p class="MLP_text ParaOverride-1">– Jdu se zeptat kluků, jestli by si s&#160;námi nezahráli fotbalový mač.</p>
			<p class="MLP_text ParaOverride-1">Nebyla to, jak víte, pravda, ale Sirka si řekl, že najde-li k&#160;tomu příležitost, opravdu kluky vyzve, aby tatínka neobelhával.</p>
			<p class="MLP_text ParaOverride-1">– Kluci z&#160;Kopaniny jsou, myslím, surovci, řekl tatínek. – Ti vám to nařežou.</p>
			<p class="MLP_text ParaOverride-1">– I&#160;co tě nemá, tati. Postavíme proti nim Buřťouna s&#160;Koškou do beku a&#160;Valnohu do centru a&#160;ono jim surovění přejde.</p>
			<p class="MLP_text ParaOverride-1">Vida, Buřťouna a&#160;Košku! Když jde o&#160;čest Bakalářky, tak přestává domácí nepřátelství.</p>
			<p class="MLP_text ParaOverride-1">Tatínek nařídil Sirkovi, aby se zastavil asi u&#160;tří sousedů na Kopanině a&#160;upozornil je, že otec přijde příští týden nakupovat proutí. A&#160;mezi těmi sousedy (tomu Sirkovi ale přeje štěstí) byl i&#160;hostinský Ferbus. Teď už se Sirka nemusí ničeho bát, může jít rovnou až na místo a&#160;tam důkladně a&#160;bez nebezpečí pátrat.</p>
			<p class="MLP_text ParaOverride-1">Ve tři hodiny odpoledne zapískali Sirka se Zrzkem na Valnohu, a&#160;když na ně jeho tatínek zavolal, že nepůjde ven dřív, dokud nenapíše úkol, politovali kamaráda a&#160;vyrazili sami. Zrzek také nemohl jít daleko. Jen na hranice Kopaniny a&#160;tam se kamarádi rozloučili.</p>
			<p class="MLP_text ParaOverride-1">A&#160;nyní se Zrzek dívá, jak Sirka odchází a&#160;vyšlapuje si sebevědomě a&#160;jistě, jako by se nebál ničeho na světě. Zrzek mu závidí a&#160;přál by si být na jeho místě. Zatím musí jít domů čekat na tatínka. Má smůlu. Kdykoli se chce zablýsknout svou odvahou, bystrostí nebo čímkoliv, co dovede líp než všichni ostatní, vždycky mu do toho něco vleze. Co tak mudruje nad svým nepodařeným osudem, octne se opět na hlavní bakalářské silnici a&#160;pár kroků od něho zastaví červenobílý autobus, který se přivalil s&#160;ohlušujícím hřmotem. Zrzek jen tak z&#160;praobyčejné klukovské zvědavosti se dívá, kdo vystupuje.</p>
			<p class="MLP_text ParaOverride-1">Nejprve nějaká stará paní a&#160;průvodčí jí pomáhá ze schůdků, pak jiná paní s&#160;plnou nákupní brašnou a&#160;potom se ve dvířkách objeví Koška, společník známé firmy Koška a&#160;Buřťoun, dvojice nepřátel našich kamarádů. Koška skočí přes oba schůdky rovnýma nohama na zem. Sotva dopadne, zvedne pěst k&#160;bradě, zabrousí jí a&#160;vykřikne na Zrzka: „Zrzi, Zrzi, co tě mrzí,“ a&#160;už si to žene dál. Zrzek zrudne hněvem a&#160;chce se za ním pustit, ale místo toho zůstane stát jako očarovaný a&#160;poulí oči do dvířek autobusu. Poslední vystupuje pán menší postavy, v&#160;pomačkaném a&#160;umouněném gumovém plášti. Opršalý klobouk má naražen do očí tak, že je mu vidět jen bradu a&#160;ústa.</p>
			<p class="MLP_text ParaOverride-1">Zrzek tu stojí, nohy mu zkameněly, marně Koška opodál vykřikuje svou zneuctívající říkanku. Pán sestoupil a&#160;průvodčí mu podává kufřík. Ať Zrzek zkamení, ať se do země propadne, není-li to on. Není-li to ten zloděj. Všechno na něm odpovídá tomu, co o&#160;něm Zrzek ví: postava, kabát, klobouk i&#160;ten kufřík. Má jej sice dnes polepený nějakými nálepkami, ale to možná měl včera také.</p>
			<p class="MLP_text ParaOverride-1">Muž se dal po silnici vzhůru a&#160;Zrzek tu stojí. Zapomněl, že má být ve čtyři hodiny doma, aby otevřel tatínkovi. Pane na nebi, co si má počít, je-li to opravdu zloděj?</p>
			<p class="MLP_text ParaOverride-1">A&#160;kdo by pochyboval o&#160;tom, že je to on? I&#160;ten kufříček má. Je to on, je to on! Zrzek by jásal radostí. Jen ať si běhá Sirka po Kopanině, slídí a&#160;pátrá. Zloděj se zatím prochází po Bakalářce, a&#160;nebýt Zrzka, unikl by jim třeba navždy. A&#160;protože ani Valnoha tu není, bude to Zrzek sám, kdo vypátrá zlodějovo hnízdo a&#160;možná ho i&#160;chytí. Nedovede si ještě představit jak, ale třeba se něco naskytne a&#160;umožní mu, aby to vyhrál nade všemi. Zloděj se asi krade zrovna někam na lup, Zrzek mu půjde v&#160;patách, ukryje se, vyčká vhodné chvíle a&#160;pak na něho zavolá policii a&#160;chytnou ptáčka pěkně při práci. Bude muset vydat všechno, co dosud nakradl, a&#160;Valnoha dostane svoji dvoulampovku i&#160;s&#160;tlampačem.</p>
			<p class="MLP_text ParaOverride-1">Takhle si to Zrzek pěkně pořádá v&#160;hlavě, když se plíží za mužem v&#160;gumáku. Zloděj nejde nijak pomalu, uhání jako člověk, který má pořádně naspěch. Zrzek musí nechat hry na plíženou a&#160;má co dělat, aby mu stačil. A&#160;vida, kam to jde? Zrzek div nevýskne radostí. Človíčku, ty nám lezeš do pěkné pasti, ty, abychom tak řekli, se zrovna cpeš lvu do tlamy. Protože, jen se podívejte, kam jde ten pán: natírá to rovnou do muzea v&#160;zámečku. Copak tam asi chce? Jde jen tak na obhlídku, nebo je si tak jist svou dovedností a&#160;chce krást za bílého dne?</p>
			<p class="MLP_text ParaOverride-1">Prošel vraty a&#160;vystupuje po schodech v&#160;zámečku. Zrzek za ním. Kde je děd Zachariáš? Kam se poděl jeho věrný Bingo, že nesedí spolu na svém obvyklém místě u&#160;vrat? Jestliže tak někam odběhli a&#160;nechali muzeum napospas zloději! Muž s&#160;kufříkem již zmizel uvnitř budovy a&#160;Zrzek tu ještě stojí a&#160;váhá.</p>
			<p class="MLP_text ParaOverride-1">Však je to také na pováženou, octnout se sám a&#160;sám v&#160;opuštěném domě s&#160;chlapíkem, který chce krást. Vy byste taky stáli na prahu a&#160;počítali knoflíky: mám, nemám, mám, nemám. Možná že by se vám i&#160;kolena třásla a&#160;nakonec byste třeba utekli. Zrzek má však dost odvahy, aby se do toho dobrodružství pustil. Odhodí všechny rozpaky a&#160;vklouzne do zámecké chodby. Chodba je dlouhá, běží napravo a&#160;nalevo ode dveří a&#160;ústí do ní po obou stranách množství dveří. Muž s&#160;kufříkem se dal chodbou vlevo. Zrzek, nakloněn opatrně za roh zdi, se za ním dívá. Po dědu Zachariášovi není vidu ani slechu. Kam se poděl? Muž míří rovnou ke dveřím jeho pokoje. Otevře je, nakloní se dovnitř a&#160;zase zavře. Pak popojde asi o&#160;dvoje dveře zpátky a&#160;vejde do nich. Zrzek je zkoprnělý. Co tohle mělo znamenat? A&#160;pak se mu rozjasní. Aha, chtěl se přesvědčit, není-li děd Zachariáš ve svém pokoji a&#160;je-li opravdu všude tak čistý vzduch, jak to vypadalo u&#160;vchodu. Zrzek se poplaší. Lidičky, pomoc, kde jste kdo? Ten to tam vykrade, vybílí a&#160;vysmýčí! Co dělat, co si počít?</p>
			<p class="MLP_text ParaOverride-1">Zrzek vyběhne ze zámečku, rozhlíží se, ale děd Zachariáš nikde. Po silnici chodí lidé. Má Zrzek způsobit poplach a&#160;svolat je na zloděje? Ale co když ještě nekrade a&#160;jen si tak obhlíží místo, aby věděl, kudy sem vniknout, až se mu to hodí, a&#160;aby si zapamatoval, kde co leží? Zrzka napadlo, že děd by mohl být s&#160;Bingem na zahradě. A&#160;pustí se nalevo kolem domu. Po dědu Zachariášovi však nikde ani památky. Zahrada je příliš veliká, a&#160;než by ji Zrzek celou proběhl, stačil by zloděj vykrást půl zámku, a&#160;kdyby se Zrzek dal do křiku, vyplašil by ho a&#160;zloděj by utekl. Chlapec div nepláče nad svou bezradností. To je svízel! Poraďte mu někdo! Tam za tím prvním, druhým, třetím, ano, za třetím oknem je zloděj u&#160;nejkrásnějších a&#160;nejdražších věcí z&#160;celé sbírky, krade a&#160;loupí si tam pěkně v&#160;klidu a&#160;Zrzek stojí tady a&#160;nemůže mu v&#160;tom zabránit.</p>
			<p class="MLP_text ParaOverride-1">Několik oken je otevřeno, protože je krásný den a&#160;ze zahrady nemůže do pokojů vniknout prach, a&#160;mezi nimi i&#160;to třetí. Právě proti němu stojí takový pěkný strom, větve se mu pravidelně a&#160;doširoka rozvětvují. Jak to přijde, Zrzku, že sis ho dosud nevšiml? Ale Zrzek už je u&#160;stromu, už je na něm (jistě si vzpomínáte, že Zrzek leze po stromech skoro lépe, než chodí po zemi) a&#160;sune se po větvi, aby byl co nejblíž oknu, dál a&#160;dál ke kraji, až se pod ním větev ohýbá, div nepraskne. Zrzek napíná krk, nedbá nebezpečí, jen vidět, vidět chce, co se děje v&#160;pokoji. A&#160;vidí.</p>
			<p class="MLP_text ParaOverride-1">Muž v&#160;gumovém plášti a&#160;opršalém klobouku stojí právě u&#160;okna a&#160;drží v&#160;rukou jednoho z&#160;těch bůžků ze zlata a&#160;slonoviny, prohlíží si jej bedlivě, otáčí jej v&#160;prstech, vůbec si počíná, jako by měl bůhvíjak načas. Tak vidíte! Ten bůžek, jako všechny ty drahé a&#160;křehké věci, byl uzavřen ve skleněné skříni. Tu si ten člověk musel otevřít, a&#160;protože od ní nemohl mít klíč, tak se do ní vloupal. Zrzek už nemešká, sjede ze stromu jako veverka a&#160;uhání před zámeček, aby zburcoval kdekoho k&#160;honbě na zloděje. Uhání napravo a&#160;neví ani, že muž nahoře zaslechl praskání větví a&#160;dívá se za ním. Chvilku vrtí hlavou, kde se tu ten kluk vzal, ale pak mávne rukou a&#160;prohlíží si dál sošku.</p>
			<p class="MLP_text ParaOverride-1">Zrzek běží jako ztřeštěný, i&#160;v&#160;té rychlosti však zaslechne nad sebou hlas děda Zachariáše. Zastaví se a&#160;vzhlédne nahoru. Opravdu tam stojí děd zády k&#160;otevřenému oknu a&#160;vykládá něco skupince návštěvníků muzea. Zrzek chce vykřiknout: Děde Zachariáši, máme tu zloděje, ale ještě včas ho napadne, že by to zloděj mohl také zaslechnout. A&#160;tak si honem spočítá okna, aby věděl, v&#160;kterém pokoji má děda hledat, a&#160;běží dál. První druhé, třetí, čtvrté, páté okno od pravého rohu.</p>
			<p class="MLP_text ParaOverride-1">Zrzek vpadne do pátého pokoje zprava jako divoch. Je v&#160;něm několik pánů vesměs mladších a&#160;děd Zachariáš. Při Zrzkově vpádu se všichni polekaně otočí a&#160;děd Zachariáš se rozdurdí:</p>
			<p class="MLP_text ParaOverride-1">– Á, to je Zrzek, řekne.&#160;– Copak chceš?</p>
			<p class="MLP_text ParaOverride-1">– Děde, vyhrkne Zrzek,&#160;– děde Zachariáši, pojďte honem. Je tady.</p>
			<p class="MLP_text ParaOverride-1">– Kdo je tady? ptá se děd udiveně a&#160;páni se usmívají tomu vyjevenému klukovi.</p>
			<p class="MLP_text ParaOverride-1">– No zloděj přece. Je ve třetím pokoji zleva a&#160;už krade.</p>
			<p class="MLP_text ParaOverride-1">– I&#160;jdi mi, ty popleto jeden, řekne děd a&#160;páni se rozesmějí.&#160;– Přece nebude krást za bílého dne. Kdoví cos viděl.</p>
			<p class="MLP_text ParaOverride-1">– Namouduši, děde Zachariáši, zaklíná se Zrzek a&#160;je mu skoro do pláče, že stařec nechce věřit.&#160;– Poznal jsem ho na ulici a&#160;šel jsem za ním až sem. Tady se napřed rozhlédl, a&#160;když viděl, že tu nejste, vešel zrovna do toho pokoje, co jsou ty zlaté věci. A&#160;krade tam, díval jsem se na něho ze stromu v&#160;zahradě. Pojďte, děde, prosím vás, pojďte honem, než nám uteče.</p>
			<p class="MLP_text ParaOverride-1">– Safra, safra, povídá děd Zachariáš.&#160;– Opravdu jsi viděl, že něco bral?</p>
			<p class="MLP_text ParaOverride-1">– Opravdu. Viděl jsem ho, jak si otevřel jednu skříň a&#160;vzal odtud sošku.</p>
			<p class="MLP_text ParaOverride-1">– To se tam tedy musím podívat. Pánové prominou, vrátím se za chvíli.</p>
			<p class="MLP_text ParaOverride-1">– I&#160;kdepak, povídá jeden z&#160;těch mladých pánů. – Půjdeme s&#160;vámi, a&#160;je-li to opravdu zloděj, pomůžeme vám ho chytit. Co tomu říkáte, mládenci?</p>
			<p class="MLP_text ParaOverride-1">– Samo sebou se rozumí, že ano, nabízejí se všichni.</p>
			<p class="MLP_text ParaOverride-1">– A&#160;měli bychom si na něho vzít něco do ruky, navrhuje jiný z&#160;nich.</p>
			<p class="MLP_text ParaOverride-1">– To bychom měli, souhlasí ostatní.</p>
			<p class="MLP_text ParaOverride-1">– No nevím, váhá děd Zachariáš.&#160;– Je-li to ten človíček, co už tady jednou byl, tak je to takový střízlík. Nerad bych chodil na mouchu s&#160;kanónem.</p>
			<p class="MLP_text ParaOverride-1">Ale opatrnosti nezbývá.</p>
			<p class="MLP_text ParaOverride-1">Děd Zachariáš podělil ve vedlejším pokoji každého z&#160;těch pánů jedním indiánským oštěpem a&#160;určil bitevní postup. Bylo jich dohromady s&#160;dědem Zachariášem a&#160;se Zrzkem sedm. Tak stařec měl vejít dveřmi z&#160;chodby a&#160;dva a&#160;dva páni obsadit dveře, vedoucí do sousedních pokojů, a&#160;s&#160;jedním z&#160;nich měl Zrzek odběhnout do zahrady a&#160;hlídat pod otevřeným oknem.</p>
			<p class="MLP_text ParaOverride-1">Hohoho, huhuhu, teď se na ně podívejte, jak se tu plíží zámeckou chodbou jako nějací indiáni, Křováci, Zulukafři, Papuáni nebo Dajáci, napřed děd Zachariáš s&#160;Bingem u&#160;nohy a&#160;sukovicí v&#160;ruce, za ním pět pánů-elegánů v&#160;anglických šatech a&#160;v&#160;měkkých kloboučcích, každý s&#160;pořádným oštěpem v&#160;pravici, a&#160;poslední Zrzek, rozježený a&#160;rozčilený tím dobrodružstvím a&#160;svou vynikající úlohou v&#160;něm. Podívejte se na ně, jak našlapují na špičky, zadržují dech a&#160;vůbec se snaží, aby nebylo slyšet ani šustnutí, jak se zrovna vznášejí a&#160;plynou vzduchem jako duchové nebo bílé paní. Brrr. Povídám vám, jde z&#160;nich hrůza hrůzoucí.</p>
			<p class="MLP_text ParaOverride-1">Když dojdou k&#160;východu, děd Zachariáš dá znamení. Poslední z&#160;pánů a&#160;Zrzek se oddělí od řady ostatních a&#160;vyběhnou ven.</p>
			<p class="MLP_text ParaOverride-1">– Tak kudy? ptá se pán.</p>
			<p class="MLP_text ParaOverride-1">– Nalevo. Je to třetí okno od rohu, odpoví Zrzek a&#160;pán se rozběhne. A&#160;Zrzek asi běží za ním. To si myslíte vy a&#160;tak by tomu také mělo být. Mělo, ale není. Tak co se vlastně děje? Podívejte se sami. Zrzek nám zkameněl. Stojí tu jako sloup a&#160;dívá se s&#160;otevřenými ústy na silnici. Pak postaví svůj oštěp opatrně za zámecká vrata a&#160;šourá se zkroušeně ven.</p>
		</div>
</body>
</html>