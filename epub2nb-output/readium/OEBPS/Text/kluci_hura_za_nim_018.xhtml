<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kluci_hura_za_nim-15</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kluci_hura_za_nim-15" xml:lang="cs-CZ">
		<div class="Z-kladn--textový-r-meček">
			<p id="_idParaDest-14" class="MLP_uroven2_kapitola ParaOverride-1">ČTRNÁCTÁ KAPITOLA <br/>Co si přejí mladí páni<span xml:lang="en-US">?</span> </p>
			<p class="MLP_text_bez1radku ParaOverride-1">Slavná obec kopaninská leží v&#160;klidu a&#160;v&#160;odpoledním slunci, domům je takové horko, že by se nejraději rozutekly a&#160;skryly se někde ve stínu nebo se ponořily do řeky. Před hostincem pana Ferbuse, pod starým kaštanem, si hraje ve špinavém písku malá holčička a&#160;uvnitř hostince její tatínek, ten číšník nebo zloděj nebo kdo to vlastně je, myje sklenice a&#160;pan Ferbus, široce rozvalen na židli, pokuřuje z&#160;dlouhé dýmky se sádrovou hlavičkou a&#160;chvílemi dříme. A&#160;nikdo, ani Kopanina, ani pan Ferbus, ani zloděj číšník netuší, že se k&#160;nim blíží zrada.</p>
			<p class="MLP_text ParaOverride-1">Jakápak zrada? Vždyť je to Valnoha, Zrzek a&#160;Sirka. Však uvidíme.</p>
			<p class="MLP_text ParaOverride-1">Všichni tři sedí na vršku nad Kopaninou u&#160;hřbitovní zdi ve stínu osamělé borovice, jediné, která zůstala z&#160;lesa, jímž býval porostlý celý svah až ke hřbitovu. Pozorují hostinec kukátkem, které přinesl Valnoha. Dávají pozor, aby jim hostinský neodešel, protože pak by jejich plán selhal a&#160;museli by se sem vypravit znovu. Zatím se nic neděje, jenom ta holčička si hraje sama na dvorku před hostincem.</p>
			<p class="MLP_text ParaOverride-1">– Namouduši, povídá Valnoha,&#160;– když vidím to mrně, tak bych raději oželel svou dvoulampovku i&#160;s&#160;tlampačem. Co si počne, jestli jí zavřou tatínka?</p>
			<p class="MLP_text ParaOverride-1">– Mně je jí také líto, řekne Sirka.&#160;– Ale musíme poslechnout děda Zachariáše, protože kdoví co všechno by ta dvojice ještě natropila. Však on to děd už nějak spořádá. Nejraději bych se dostal na kobylku tomu Ferbusovi, ten je asi vším vinen.</p>
			<p class="MLP_text ParaOverride-1">Tak tu chlapci rozprávějí, tahají se o&#160;kukátko, pozorují Ferbusův hostinec a&#160;vůbec se dívají na kdeco, aby jim ušel čas, a&#160;málem zapomenou, proč tu vlastně sedí. Sirka však nezapomíná, přes tu chvíli mrkne na hodinky v&#160;zápěstí a&#160;najednou povídá:&#160;– Už je čas, abyste šli. Bude půl šesté.</p>
			<p class="MLP_text ParaOverride-1">Valnoha se Zrzkem se podiví, jak jim čekání uteklo, zopakují si ještě se Sirkou, co mají povídat a&#160;jak se mají tvářit, a&#160;pustí se dolů k&#160;vesnici. Přeběhnou po mezi na druhý konec vsi, aby to vypadalo, že přicházejí z&#160;opačné strany, než je Bakalářka. Cestou se plouhají v&#160;prachu a&#160;víří jej, jak nejvíce mohou, až je štípe do očí a&#160;dráždí ke kašli, a&#160;to všechno proto, aby byli hodně zaprášeni a&#160;vypadali, jako že se vracejí z&#160;dlouhého výletu. Sirka zůstal sedět pod borovicí a&#160;dívá se za nimi kukátkem, které mu tam nechali.</p>
			<p class="MLP_text ParaOverride-1">Už jdou po návsi, už vcházejí na dvoreček. Děvčátko vstalo a&#160;dívá se na ně udiveně. Teď se zastavili u&#160;holčičky. Valnoha sahá do kapsy a&#160;něco jí podává. To je ten balíček čokolády, který pro ni vzali s&#160;sebou. Jdou dál a&#160;dveře hostince se za nimi zavírají. A&#160;teď necháme Sirku, ať se tu baví sám, jak nejlépe dovede, a&#160;pustíme se za Valnohou a&#160;Zrzkem.</p>
			<p class="MLP_text ParaOverride-1">– Dobré odpoledne, řeknou chlapci, když vstoupí do výčepu. Zloděj číšník přestane mýt sklenice a&#160;podívá se na ně udiveně. Pan Ferbus procitne z&#160;dřímoty a&#160;zamračí se jak ďábel. Chlapci usednou za stůl. Hostinského ještě ani nenapadlo, aby vstal. Stále se na ně zkoumavě dívá a&#160;mračí. Konečně povídá:</p>
			<p class="MLP_text ParaOverride-1">– Co si přejí mladí páni?</p>
			<p class="MLP_text ParaOverride-1">– Dejte nám, prosím, dvě malinové limonády, objednává Valnoha.</p>
			<p class="MLP_text ParaOverride-1">– Slyšel jste? obrátí se pan Ferbus na číšníka.&#160;– Dvě malinovky. Můžeme vám je dát ven pod stromy, na čerstvý vzduch.</p>
			<p class="MLP_text ParaOverride-1">– Děkujeme, odmítá Valnoha, protože by to pokazilo jejich plán. – Tady je větší chládek, a&#160;my jsme umořeni horkem.</p>
			<p class="MLP_text ParaOverride-1">Valnoha nedbá, že se hostinský zamračil, a&#160;ptá se ho dále:</p>
			<p class="MLP_text ParaOverride-1">– Prosím, buďte tak laskav, nešli tu dnes odpoledne před námi nějací chlapci s&#160;panem profesorem?</p>
			<p class="MLP_text ParaOverride-1">– Nevím, odpovídá nevrle hostinský.&#160;– Nejsem tu proto, abych hlídal kluky, kteří se toulají kolem.</p>
			<p class="MLP_text ParaOverride-1">Valnoha, jako by si vůbec nevšiml jeho nezdvořilosti, vykládá dále:</p>
			<p class="MLP_text ParaOverride-1">– Ztratili jsme totiž svou třídu a&#160;nevíme, jak dál. Mohl byste nám, prosím, říci, jak daleko máme na Bakalářku a&#160;jdeme-li vůbec správně?</p>
			<p class="MLP_text ParaOverride-1">Hostinský se podívá na číšníka a&#160;oba vyprsknou smíchy. Tohle je dobré. Ti kluci mají Bakalářku u&#160;nosu a&#160;ptají se, jdou-li správně.</p>
			<p class="MLP_text ParaOverride-1">– Vy jste pěkní cestovatelé, řehtá se hostinský.&#160;– Nejste snad dokonce z&#160;Bakalářky?</p>
			<p class="MLP_text ParaOverride-1">– Jsme, přiznává se Valnoha zkroušeně a&#160;jásá v&#160;duchu, jak se jim plán daří. Hostinský si myslí, že má před sebou hlupáky, jaké aby pohledal.</p>
			<p class="MLP_text ParaOverride-1">– A&#160;to jste nepoznali, že jste v&#160;Kopanině?</p>
			<p class="MLP_text ParaOverride-1">– Tak tady je ta Kopanina, diví se Valnoha.&#160;– Nikdy jsme tu ještě nebyli, ale teď vím, že to máme domů jen pár kroků. Nedivte se, pane hostinský, bloudíme celé odpoledne a&#160;jsme úplně spleteni.</p>
			<p class="MLP_text ParaOverride-1">– To vidím, chechtá se hostinský a&#160;číšník mu přizvukuje.</p>
			<p class="MLP_text ParaOverride-1">– Tak vidíš, povídá Zrzek,&#160;– a&#160;já jsem ti to hned říkal. Ale muselo být po tvém. Mohli jsme jít rovnou a&#160;zastavit se až u&#160;dědy Zacha­riáše a&#160;napít se tam. A&#160;byli bychom si ušetřili ostudu.</p>
			<p class="MLP_text ParaOverride-1">Zrzek mluví tak opravdově, jako by ho to bůhvíjak mrzelo a&#160;jako by mu bylo líto i&#160;těch několika dvacetihaléřů za limonádu. Vnadidlo je vrženo a&#160;kluci jsou zvědavi, zdali pan Ferbus zabere. Vida, vida. Hostinský se nahne přes stůl a&#160;řekne:</p>
			<p class="MLP_text ParaOverride-1">– Zachariáš? Není to ten hlídač ze zámeckého muzea?</p>
			<p class="MLP_text ParaOverride-1">– Ano, to je on, odpovědí oba chlapci najednou.</p>
			<p class="MLP_text ParaOverride-1">– A&#160;vy se s&#160;ním znáte?</p>
			<p class="MLP_text ParaOverride-1">– Jakpak by ne, vyrazí honem Zrzek.&#160;– Vyřezává nám pálky a&#160;dovolí nám někdy, abychom si hráli na zahradě.</p>
			<p class="MLP_text ParaOverride-1">– Hm, hm, mručí hostinský.&#160;– Může to být docela hodný děda, ale na hlídače je trochu starý.</p>
			<p class="MLP_text ParaOverride-1">– Náš tatínek to taky říká, povídá Valnoha.&#160;– Ale děd Zachariáš o&#160;sobě tvrdí, že ještě stačí na všechny darebáky na světě. Ostatně, co by kdo hledal v&#160;muzeu, kde jsou jen samé vykopávky, skrčenci, staré zbraně a&#160;zkameněliny.</p>
			<p class="MLP_text ParaOverride-1">– To máš pravdu, připouští honem hostinský, aby od sebe odvrátil podezření.&#160;– Tam by toho moc nepopadl, chachacha.</p>
			<p class="MLP_text ParaOverride-1">Chlapci se také smějí jako dokonalí hlupáci, ani číšník se už nemůže zdržet a&#160;zasměje se.</p>
			<p class="MLP_text ParaOverride-1">– Proto je děd Zachariáš takový bezstarostný, řekne Zrzek, když se všichni dost nasmějí.&#160;– Já na jeho místě bych přece jen nenechával otevřená okna, když jdu pryč. I&#160;kdybych tam měl jen samé staré kosti. To je jedno.</p>
			<p class="MLP_text ParaOverride-1">Panu Ferbusovi div nevylezou oči, ale pak se ovládne a&#160;zeptá se jakoby nic:</p>
			<p class="MLP_text ParaOverride-1">– To je tak bláhový, že nechává i&#160;okna otevřená a&#160;odejde si? To by přece neměl dělat.</p>
			<p class="MLP_text ParaOverride-1">– Taky jsme mu to říkali, ale on se nám jen směje. Každé poledne mezi dvanáctou a&#160;druhou hodinou otevře některé z&#160;těch oken, co vedou na zahradu, sebere psa a&#160;jde s&#160;ním ven. Ještě že neotevře všechna najednou.</p>
			<p class="MLP_text ParaOverride-1">– Neotvírá všechna? ptá se hostinský.</p>
			<p class="MLP_text ParaOverride-1">– Ne, každý den větrá jiný pokoj.</p>
			<p class="MLP_text ParaOverride-1">– Nu, snad to tak nevadí. Jde si beztoho jen pro tabák a&#160;za chvíli je zpátky, vytahuje hostinský a&#160;myslí si, jak vyzrál na ty kluky, kteří mu nažvanili tolik důležitých věcí. Opravdu, ten Valnoha mu zrovna všechno věší na nos.</p>
			<p class="MLP_text ParaOverride-1">– I&#160;co vás nemá, říká.&#160;– Vydrží běhat se svým Bingem dvě hodiny po lesíku.</p>
			<p class="MLP_text ParaOverride-1">– A&#160;zatím by mu někdo mohl odnést půl muzea, dodává Zrzek.</p>
			<p class="MLP_text ParaOverride-1">– Mohl, mohl, bručí pan Ferbus,&#160;– kdyby to vůbec stálo za to. I&#160;jen ho nechte, ať si běhá a&#160;větrá, jak chce. Má to štěstí, že střeží poklady, o&#160;které nikdo nestojí.</p>
			<p class="MLP_text ParaOverride-1">– To je pravda, dotvrzuje Zrzek.&#160;– Ačkoliv jsou tam v&#160;jednom pokoji takové věci ze zlata a&#160;slonoviny, které by mohly leckoho zajímat.</p>
			<p class="MLP_text ParaOverride-1">– I&#160;hleďme, diví se pan Ferbus.&#160;– Ale to bude asi taková starodávná chamraď. Obyčejný zloděj by nevěděl, co s&#160;tím, a&#160;znalci u&#160;nás nekradou. To není jako v&#160;cizině.</p>
			<p class="MLP_text ParaOverride-1">Chlapci by v&#160;duchu zrovna křičeli radostí, jak se jim všechno pěkně daří a&#160;jak jim ten pan Ferbus i&#160;se svým pomocníkem sedá na lep. Teď už mu pověděli, co chtěli, je čas, aby šli. Zeptají se jako praví hlupáci na cestu a&#160;pan Ferbus jde s&#160;nimi před hospodu, aby jim ukázal, kudy se mají dát na Bakalářku.</p>
			<p class="MLP_text ParaOverride-1">Číšníkova dceruška si ještě hraje pod kaštanem a&#160;pan Ferbus, sotva ji zahlédne, začne na ni křičet:</p>
			<p class="MLP_text ParaOverride-1">– Cos to zas udělala? Rozryješ mi svými důlky celou zahrádku. Hned to zahrab a&#160;koukej, ať zmizíš. Nebo tě popadnu a&#160;uvidíš, jak se ti povede.</p>
			<p class="MLP_text ParaOverride-1">Valnohou a&#160;Zrzkem zalomcuje vztek. Zrzek by mu nejraději skočil na krk. Holčička celá poplašená zahrabe honem důlek a&#160;vyběhne před vrátka. Hostinský na obrátku pln laskavosti vysvětluje chlapcům nejkratší cestu na Bakalářku. Hoši hrají svou roli poctivě až do konce a&#160;spěchají, jako by zmeškali a&#160;měli nyní strach, že doma místo večeře dostanou výprask.</p>
			<p class="MLP_text ParaOverride-1">Sirka ze své vyhlídky vidí ještě, jak hostinský se na dvorku směje, až se ohýbá. Pak vstane a&#160;pospíchá naproti svým kamarádům.</p>
			<p class="MLP_text ParaOverride-1">Tady jdou a&#160;smějí se také na celé kolo.</p>
			<p class="MLP_text ParaOverride-1">– Tak co, ptá se jich Sirka,&#160;– podařilo se to?</p>
			<p class="MLP_text ParaOverride-1">– A&#160;jak, vykládá Zrzek.&#160;– Napovídali jsme jim toho, že nebýt pozdě, rozběhli by se na Bakalářku ještě dnes.</p>
			<p class="MLP_text ParaOverride-1">– Jen jestli vám věřili?</p>
			<p class="MLP_text ParaOverride-1">– Aby ne, měls je vidět, jak se na sebe šklebili a&#160;jakou měli švandu z&#160;naší hlouposti.</p>
			<p class="MLP_text ParaOverride-1">– Toho číšníka je mi namouvěru líto, ale ten hostinský je čert. Už za to, jak zachází s&#160;tou holčičkou, by si zasloužil kriminál, povídá Valnoha.&#160;– Ale teď si musíme pospíšit, abychom ještě dnes připravili, co je třeba, protože zítra po poledni tam budou jistě jako na koni.</p>
			<p class="MLP_text ParaOverride-1">Den je dosti dlouhý, je druhá polovina června, ten čas, kdy prázdniny už přestaly ťukat na dveře a&#160;zrovna do nich kopou samou netrpělivostí. A&#160;tak chlapci, když se odvolali na děda Zachariáše, směli ještě ven a&#160;pobyli u&#160;něho téměř do deseti hodin večer. Dokončili důkladně všechny přípravy k&#160;přijetí zítřejší zlodějské návštěvy. Zejména připevnili důmyslnou konstrukci systému Valnoha na okenici toho okna, jež mělo zůstat otevřeno, a&#160;namazali zámek u&#160;druhých vrátek do zahrady, kterými kdysi chodívalo služebnictvo a&#160;která hrozně zrezivěla, protože se jich neužívalo už dobrých třicet let. Vidím vám na nose, jak byste rádi věděli, nač to všechno, ale dočkejte času jako ta husa, která ať kejhá jak chce, řekněme v&#160;dubnu nebo v&#160;květnu, musí čekat na klas až do července nebo srpna. A&#160;vy budete čekat jenom do zítřka.</p>
			<p class="MLP_text ParaOverride-1">Představte si ještě, jaké asi ti chlapci měli sny, jak honili pana Ferbuse, anebo spíše jak pan Ferbus honil je, jak křičeli ze spaní, kopali do svých pokrývek a&#160;probouzeli se zpocení. Ale to patří k&#160;věci. Pan Ferbus nespal také celou noc, protože se hádal po zavření hostince se svým číšníkem, který se chudák bránil a&#160;zaklínal, že už nepůjde krást. Bránil se, bránil, ale neubránil, protože pan Ferbus měl nad ním hroznou moc a&#160;on se bál jeho výhrůžek: vězení a&#160;toho, co by se pak stalo s&#160;jeho dceruškou.</p>
		</div>
</body>
</html>