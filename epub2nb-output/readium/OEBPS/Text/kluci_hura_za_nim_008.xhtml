<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kluci_hura_za_nim-5</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kluci_hura_za_nim-5" xml:lang="cs-CZ">
		<div class="Z-kladn--textový-r-meček">
			<p id="_idParaDest-4" class="MLP_uroven2_kapitola ParaOverride-1">ČTVRTÁ KAPITOLA <br/>Kluci, hurá za ním!</p>
			<p class="MLP_text_bez1radku ParaOverride-1">Kluci na chvíli zmlknou. Nejde jim do hlavy, že tak snadno zvítězili nad nebezpečným nepřítelem. Zrzek a&#160;Sirka nevědí dosud o&#160;tom, co postihlo jejich kamaráda, a&#160;proto se radují docela upřímně.</p>
			<p class="MLP_text ParaOverride-1">– Ten jel, jako když namaže, začne vykřikovat Zrzek. – Vsaďte se, že se sem nikdy nevrátí. Já myslím, že to byl opravdu zloděj.</p>
			<p class="MLP_text ParaOverride-1">– To bych řek, vypne se Sirka.&#160;– Nač myslíš, že měl s&#160;sebou kufr? Přišel si sem zakopat kořist. Ale pěkných pár jsem mu jich zasolil. Ten bude na mne do smrti pamatovat.</p>
			<p class="MLP_text ParaOverride-1">– Navrhuji, křičí Zrzek nadšeně,&#160;– abychom zapálili oheň a&#160;zatančili vítězný tanec.</p>
			<p class="MLP_text ParaOverride-1">– Rád bych věděl proč, řekne Valnoha sklesle.&#160;– Ukradl mi rádio i&#160;s&#160;ampliónem.</p>
			<p class="MLP_text ParaOverride-1">– Není možná, vykřiknou Zrzek a&#160;Sirka současně a&#160;rozběhnou se k&#160;jeskyni. Vypadá, jako by v&#160;ní vybuchl granát. Tady se válí jedna krabice, tamhle druhá, tam třetí, a&#160;mezi nimi všecko, co v&#160;nich bylo: Sirkův skládací luk s&#160;šípy, Valnohův samostříl, Zrzkova špuntovka, hrnec na čaj, protržený sáček s&#160;cukrem a&#160;co všechno zde ti kluci měli. Jen Valnohova dvoulampovka a&#160;tlampač scházejí. Zloděj je vzal s&#160;sebou. Valnoha se přišourá k&#160;jeskyni za svými kamarády.</p>
			<p class="MLP_text ParaOverride-1">– Je opravdu pryč, křičí Sirka.&#160;– A&#160;ty tady, člověče, stojíš jako pytel neštěstí. Proč se za ním nerozběhneš? Na kole bys ho možná ještě dohonil.</p>
			<p class="MLP_text ParaOverride-1">– A&#160;co když ho dohoním? namítne Valnoha ochable. – Já přece na takového raubíře nestačím.</p>
			<p class="MLP_text ParaOverride-1">– Jinudy nemohl než tímhle směrem, vykládá Sirka.&#160;– Jistě si myslel, že odtud se za ním ženeme se strážníkem. A&#160;tudyhle se mohl dostat jenom na silnici. Tam jistě najdeš strážníka nebo někoho, kdo ti pomůže. Valnoha zazáří novou nadějí.</p>
			<p class="MLP_text ParaOverride-1">– Tak mi, kluci, honem pomozte s&#160;tím kolem, povídá.</p>
			<p class="MLP_text ParaOverride-1">Popadnou kolo a&#160;vlečou je do stráně. Sotva jsou na pěšině, Valnoha rozběhne kolo, naskočí na ně mistrně přes sedlo a&#160;už si to žene k&#160;silnici. Sirka a&#160;Zrzek, pokud mu stačí, běží kus cesty s&#160;ním.</p>
			<p class="MLP_text ParaOverride-1">Teď ukaž, kolečko, co dovedeš. Valnoha jede slavně, před ním je ničema, který ukradl jeho dvoulampovku s&#160;tlampačem, Valnoha jede jako čert, jede, jako by závodil o&#160;mistrovství. Už je na silnici. Já vím, že se divíte. Snad jste si myslili, že jste někde v&#160;kanadských pralesích u&#160;pramene Amazonky nebo pod Popokatépetlem, pod Kilimandžárem, nebo dokonce v&#160;Himálaji pod Gaurisankarem. Ba ne, miláčkové, byl to jen lesík u&#160;velkoměstské čtvrti.</p>
			<p class="MLP_text ParaOverride-1">Na silnici je Valnoha v&#160;koncích. Zloděje nedojel a&#160;silnice přece nezačíná u&#160;Valnohových nohou a&#160;neběží jedním směrem, nýbrž vpravo od Valnohy dolů a&#160;vlevo nahoru. A&#160;oběma směry zakrátko zahýbá, takže po ní ani tam, ani tam daleko nedohlédneš.</p>
			<p class="MLP_text ParaOverride-1">Valnoha se rozhlíží a&#160;zloděj nikde. Teď je dobrá rada drahá. Marně jsme však nechválili Valnohovu rozvahu. Hned si pomyslí: Kdopak, když má pronásledovatele v&#160;patách a&#160;kufr v&#160;ruce, by utíkal do kopce, může-li běžet z&#160;kopce. A&#160;Valnoha vyšlápne po silnici dolů. Dohoní ho autobus. Chlapec se s&#160;ním snaží udržet tempo. Marně. Ta hlomozivá obluda se řítí z&#160;kopce rychle a&#160;nezadržitelně.</p>
			<p class="MLP_text ParaOverride-1">Autobus mizí v&#160;zatáčce, Valnoha za ním, jak nejrychleji dovede. Kousek za zatáčkou je autobusová stanice a&#160;Valnoha zahne právě včas, aby viděl muže v&#160;gumáku a&#160;s&#160;kufrem mizet ve dvířkách vozu, který se vzápětí rozjíždí jako ďas. Valnoha zatne zuby a&#160;šlape. Kluci, kdyby takhle jel, až jednou bude závodit o&#160;mistrovství, kde by za ním zůstali všichni šampióni. Myslím, že je to alespoň šedesátka. Silnice běží nyní kousek v&#160;rovině a&#160;Valnoha metr za metrem nabývá půdy. Lidé se zastavují a&#160;ohlížejí za tím klukem, který se jistě zbláznil, když si myslí, že může předhonit autobus. Průvodčí vozu vyleze na stupínek ve dvířkách a&#160;pokřikuje povzbudivě na Valnohu:</p>
			<p class="MLP_text ParaOverride-1">– Hip, hip! Tempo, tempo, mládenče! Ty nám to jistě nařízneš.</p>
			<p class="MLP_text ParaOverride-1">A&#160;obrátí se do vozu a&#160;volá na řidiče:</p>
			<p class="MLP_text ParaOverride-1">– Tondo, šlápni na plyn! Tady tě bere dítě na divoké koze.</p>
			<p class="MLP_text ParaOverride-1">V&#160;tu chvíli právě silnice začíná stoupat. Autobus zvolní chod a&#160;Valnoha je tak blízko, jen natáhnout ruku a&#160;mohl by se chopit tyče u&#160;dvířek. Vtom řidič přehodí rychlosti a&#160;nemotorné, hromotlucké vozidlo vyrazí prudce, jako by dostalo kopanec nohou neviditelného obra. Vzdaluje se. Valnoho, už je nedohoníš, ten kopec je na tebe příliš strmý, tvé nohy, a&#160;pane, jsou to chlapecké nohy, se nemohou měřit s&#160;motorem o&#160;čtyřech válcích a&#160;čtyřiceti koních. Šlape ještě, podívejte se na něho, ten kluk má srdce a&#160;odvahu bojovníka, rve se do posledního dechu, nechce uznat, že je poražen. Jsme s&#160;tebou, Valnoho, a&#160;voláme ti svá povzbuzení. Vidíme však, že je to marné. Průvodčí stojí ještě na stupátku, pomlaskává na Valnohu jako na psíka a&#160;křičí na něho:</p>
			<p class="MLP_text ParaOverride-1">– Tak pojď, maličký. Kdepaks nám zůstal? Pojď, tu máš cukříček, na! Hanba mu, chlapíkovi, povídám vám, třikrát hanba mu. Kéž by vypadl a&#160;vyválel se v&#160;prachu silnice. Nesluší se posmívat se poraženému, neboť zápasil právě tak poctivě jako vítěz. A&#160;ke všemu ještě tady byla hrubá přesila. Valnoha přestane šlapat a&#160;sesune se z&#160;kola. Už nemůže. Vzdal se. Plíce mu div neprasknou, polyká divoce, protože srdce mu chce vypadnout z&#160;úst. Chtěl by vykřiknout za autobusem: „Vezete zloděje!“, ale sotva zasípe.</p>
			<p class="MLP_text ParaOverride-1">Vrací se. Vede kolo. Nedívejte se teď na něho. Zdá se mi, že má mokré oči. Padla na něho lítost z&#160;vyčerpání a&#160;z&#160;hněvu nad porážkou. To však potrvá jen chvilku, Valnoha přece není ufňukaná panenka. Pořádně se vysmrká a&#160;utře si oči, aby to nebylo znát, že plakal. A&#160;je to třeba, věřte mi, protože jako bych už slyšel Zrzka, jak spustí, sotva ho uvidí:&#160;– Ty máš nějaké červené oči, Valy. Snad jsi nenatahoval moldánky?</p>
			<p class="MLP_text ParaOverride-1">A&#160;Valnoha se nafoukne a&#160;řekne:</p>
			<p class="MLP_text ParaOverride-1">– To víš, takhle dlouhé a&#160;nad tvou chytrostí. Jel jsem za autobusem a&#160;oči mám červené od prachu.</p>
			<p class="MLP_text ParaOverride-1">Zrzek se Sirkou zůstali sedět u&#160;pěšiny na kraji silnice. Sotva ho uvidí přicházet, vstanou a&#160;rozběhnou se k&#160;němu.</p>
			<p class="MLP_text ParaOverride-1">– Tak co, vyhrknou oba najednou.</p>
			<p class="MLP_text ParaOverride-1">– Ujel mi autobusem.</p>
			<p class="MLP_text ParaOverride-1">– Vždyť jsi měl kolo, člověče, řekne Zrzek.</p>
			<p class="MLP_text ParaOverride-1">– Tak to zkus, vykřikne Valnoha vztekle,&#160;– zkus to stačit autobusu do toho vršku na Holance.</p>
			<p class="MLP_text ParaOverride-1">– Nehádejte se, vloží se mezi ně Sirka.&#160;– Tím se nic nespraví. Musíme se poradit, jestli se dá ještě něco dělat. Ale nejdříve abychom se vrátili do jeskyně a&#160;odnesli si své věci. Myslím, že už je tam nemůžeme nechat.</p>
			<p class="MLP_text ParaOverride-1">– Ani zanic, prohlásí Zrzek.&#160;– Aby nám ještě někdo ukradl ten zbytek.</p>
			<p class="MLP_text ParaOverride-1">– Tak tam půjdeme my dva, řekne Sirka,&#160;– a&#160;Valnoha tu na nás počká.</p>
			<p class="MLP_text ParaOverride-1">Zrzek se Sirkou odejdou a&#160;Valnoha zůstane sedět na příkopě. Dumá nad neštěstím, které se sneslo na jeho hlavu. Přišel o&#160;dvoulampovku, která ho stála měsíc práce, a&#160;byl poražen nemotorným autobusem. A&#160;ke všemu brečel jako malý kluk. To není málo bědy ani na takového siláka, jakým je Valnoha. Stydí se sám před sebou a&#160;má vztek. Přísahá pomstu ničemovi, který to vše zavinil. Taky si slavnostně slibuje, že ho musí dostat. Sirka a&#160;Zrzek mu jistě pomohou, a&#160;kdyby ne, najde si ho sám. Je to otázka jeho cti.</p>
			<p class="MLP_text ParaOverride-1">Zrzek a&#160;Sirka se vracejí.</p>
			<p class="MLP_text ParaOverride-1">– Pane, ten tam řádil, hlásí Zrzek.&#160;– Odrazil nám z&#160;hrnku polevu, Sirkovi zlomil jeden šíp, rozbil nám plechovku a&#160;mně zašlápl do země špuntovku. Ta už bude sotva střílet.</p>
			<p class="MLP_text ParaOverride-1">– Přivážeme to k&#160;tobě pod sedlo, řekne Sirka,&#160;– a&#160;zahájíme poradu.</p>
			<p class="MLP_text ParaOverride-1">Kluci si sednou hezky blízko k&#160;sobě a&#160;sestrčí hlavy dohromady. Všichni tři jsou toho mínění, že pohana jejich skrýše musí být pomstěna a&#160;Valnohovi vrácena jeho dvoulampovka i&#160;s&#160;tlampačem.</p>
			<p class="MLP_text ParaOverride-1">– Všichni za jednoho a&#160;jeden za všecky, jako vždycky a&#160;ve všem, prohlásí Sirka.&#160;– To víš, že tě neopustíme. Ale jak se do toho máme dát?</p>
			<p class="MLP_text ParaOverride-1">– Měli bychom to oznámit strážníkovi, míní Zrzek.</p>
			<p class="MLP_text ParaOverride-1">– A&#160;on se nám vysměje a&#160;řekne, že takové věci jako rádio do lesa nepatří. Třeba si bude ještě ke všemu myslet, že jsme je sami ukradli.</p>
			<p class="MLP_text ParaOverride-1">– Může se přece zeptat tvého tatínka.</p>
			<p class="MLP_text ParaOverride-1">– Nechci, aby tatínek o&#160;tom věděl. Vysmál by se mi.</p>
			<p class="MLP_text ParaOverride-1">– Tak co tedy uděláme? ptá se Zrzek nakvašeně. Praha není Kolomazná Lhota. Jak ho chcete najít, když už jednou utekl?</p>
			<p class="MLP_text ParaOverride-1">– Já myslím, že ho v&#160;celé Praze nemusíme hledat. Podle toho, jak se tu vyznal, je odněkud zblízka. Možná že z&#160;Kopaniny. Tatínek říká, že je to tam samý zloděj.</p>
			<p class="MLP_text ParaOverride-1">Sirkův tatínek je košíkář, ve své dílně vyrábí všechno, co se dělá z&#160;proutí a&#160;rákosí: košíky, nůše, židle, stolky, křesla, kočárky, kolébky, květinové stojánky, košíčky na šití, na kočky a&#160;na psíky, ošatky pro trhovce i&#160;pro pekaře, krosny na ovoce i&#160;na zeleninu a&#160;košťata z&#160;neloupaného proutí, dokonce i&#160;pantofle z&#160;rákosí a&#160;já nevím co všechno ještě. A&#160;Kopanina je vesnice na svahu u&#160;řeky. Bydlí v&#160;ní všelijací lidé, ale většina jich má pozemky dole u&#160;řeky a&#160;pěstuje na nich vrby na košíkářské proutí. Sirkův tatínek je od nich kupuje. Jak vidíte, Sirkův tatínek zná lidi z&#160;Kopaniny a&#160;má asi pravdu.</p>
			<p class="MLP_text ParaOverride-1">– A&#160;to je možné, připouští Valnoha.&#160;– Jel tím směrem a&#160;od konečné stanice autobusu to má do Kopaniny pár kroků.</p>
			<p class="MLP_text ParaOverride-1">– Měl jsi jet dále, ať ti ujel nebo ne, povídá Sirka.&#160;– Na konečné stanici ses mohl poptat. Třeba by ti někdo mohl povědět, kterým směrem se potom dal.</p>
			<p class="MLP_text ParaOverride-1">– To mě nenapadlo, připouští Valnoha zaraženě. – A&#160;ví vůbec někdo z&#160;vás, jak vypadá? Věčně třeba nebude chodit v&#160;gumovém plášti a&#160;klopeném klobouku. Jak ho potom poznáme? Já mu viděl jenom záda. I&#160;v&#160;jeskyni, i&#160;když utíkal, i&#160;když nastupoval do autobusu.</p>
			<p class="MLP_text ParaOverride-1">Ozval se Zrzek, jářku ten Zrzek, který celou tu dobu, jak se pamatujeme, ležel na zádech, a&#160;když vstal, tak viděl zlodějovi už jen paty.</p>
			<p class="MLP_text ParaOverride-1">– Já myslím, že měl pod nosem černý knírek, víte, jako mívají zloději v&#160;biografu, a&#160;že se mu od pravého spánku až k&#160;bradě táhla veliká rudá jizva po ráně nožem. Tu si jistě utržil v&#160;nějaké rvačce o&#160;kořist, protože takoví zloději se pořád perou.</p>
			<p class="MLP_text ParaOverride-1">– A&#160;že chyběly čtyři přední zuby a&#160;dvě stoličky, že kulhal na levou nohu, protože má na ní sedm prstů a&#160;na pravé jen tři, že měl místo levé lopatky hrb a&#160;pod tím hrbem bradavici jako husí vejce, tos neviděl? ptá se Sirka.</p>
			<p class="MLP_text ParaOverride-1">– To ne, řekne Zrzek.</p>
			<p class="MLP_text ParaOverride-1">– Protože jsi neviděl vůbec nic, ale jen když povídáš. Já jsem ho zahlédl, jak vyběhl z&#160;jeskyně. Neměl ani knírek, ani jizvu. Byl to takový hubenáč bez vousů a&#160;nos měl jako křivák.</p>
			<p class="MLP_text ParaOverride-1">– Když mu Sirka viděl do obličeje, tak je tu snad přece naděje, že ho dostaneme, utěšuje se Valnoha.</p>
			<p class="MLP_text ParaOverride-1">– Ale jak? I&#160;když, dejme tomu, utekl do Kopaniny, nemůžeme tam přece chodit od domu k&#160;domu a&#160;ptát se: Prosím vás, nebydlí tady ten pan zloděj, co nám ukradl v&#160;naší jeskyni dvoulampovku?</p>
			<p class="MLP_text ParaOverride-1">Tak to věru nešlo, to měl Sirka pravdu, a&#160;kdoví, zdali zloděj vůbec utekl do Kopaniny, vždyť se taky mohl pustit přes řeku anebo jinak, a&#160;co pak. A&#160;co by dělali, kdyby ho tam i&#160;našli? Lámali si hlavy a&#160;radili se, přece jen na tohle měli rozum krátký. Už se div nepohádali, div si do vlasů nevjeli. Až povídá Valnoha:</p>
			<p class="MLP_text ParaOverride-1">– A&#160;co, kluci, děd Zachariáš? Ten nám jistě poradí.</p>
			<p class="MLP_text ParaOverride-1">Ti druzí dva vyskočí:</p>
			<p class="MLP_text ParaOverride-1">– To nás mělo napadnout hned a&#160;mohli jsme mít plno času v&#160;kapse. To bude něco pro děda Zachariáše!</p>
			<p class="MLP_text ParaOverride-1">Popadnou kolo a&#160;už si to sypou k&#160;dědu Zachariášovi.</p>
			<p class="MLP_text ParaOverride-1">A&#160;Zrzek cestou vykládá:</p>
			<p class="MLP_text ParaOverride-1">– Pane, kluci, já vidím, jak ho máme, pobertíka jednoho. Teď nám neuteče.</p>
		</div>
</body>
</html>