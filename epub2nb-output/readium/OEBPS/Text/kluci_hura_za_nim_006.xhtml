<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kluci_hura_za_nim-3</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kluci_hura_za_nim-3" xml:lang="cs-CZ">
		<div class="Z-kladn--textový-r-meček">
			<p id="_idParaDest-2" class="MLP_uroven2_kapitola ParaOverride-1">DRUHÁ KAPITOLA <br/>Lesní skrýše</p>
			<p class="MLP_text_bez1radku ParaOverride-1">Ať si jdou sami kousek po pěšině. Než začne jejich cesta být zajímavá, povíme si, kde vlastně jsme.</p>
			<p class="MLP_text ParaOverride-1">Ten lesík, kam jdou a&#160;který se div nepodobá malé divočině, patří k&#160;městské čtvrti, kde bydlí všichni tři. Jmenuje se Bakalářka a&#160;stojí na kopci nad ostatním městem. Nebudeme ji vychvalovat do nebe. Žijí v&#160;ní lidé jako všude: dobří i&#160;zlí, bohatí i&#160;chudí, zajímaví i&#160;nijací a&#160;domy jsou tu jako všude: mnoho ošklivých a&#160;několik hezkých. Ale každý dům tu má svou zahrádku a&#160;kolem dokola jsou pole a&#160;lesíky, protože ta čtvrť není ještě dostavěna. Na volných staveništích mohou děti řádit po svém, hrát kopanou, házenou a&#160;vůbec všecko, co je napadne, a&#160;křičet, až si roztrhají ústa, až jim prasknou plíce. Vítr fouká dolů přes kopec, kouř z&#160;města sem nemůže, a&#160;proto je tu zdrávo. Je to náramně dobré místo pro všecky děti a&#160;pro kluky opravdový ráj.</p>
			<p class="MLP_text ParaOverride-1">Ale věřte mi, ti kluci ani nevědí, po čem tu běhají, dětem je jedno, nad čímsi výskají, a&#160;lidem, po čem šlapou, automobily létají ztřeštěně, frkají, houkají a&#160;práší, jako by na světě nebylo nic jiného krom nich. To je mi století! Samý chvat a&#160;rámus. Copak je dnes komu po minulosti? Ale ten kopec, na němž stojí Bakalářka, to není jen tak obyčejný kopec, to je vlastně takový začarovaný hrad. Ťukni tady nebo tamhle, vždycky probudíš strašidlo: minulost. Ono není tak hrozné, jak je děláme, nanejvýš zuby zacvaká a&#160;zahuhlá: Mulisi, bulisi, co jste to dnes za lidi. Podívejte se, tehdy a&#160;tehdy bylo na světě líp. To jsou řeči, řečičky. Tahle země už je moc stará a&#160;vždycky se na ní dělo dobré i&#160;zlé. Jenomže jedno pro druhé zapomínáme. Řekněte sami, co je nám dnes do starého Říma, anebo už hnedle i&#160;do Přemyslovců, když nemůžeme dospat pro výsledek zítřejšího zápasu Sparta–Slavia. A&#160;tahle Bakalářka jako by tu stála proto, aby nám připomínala zapomenuté, je jako kniha, v&#160;níž je zaznamenáno mnohé, co minulo. Takhle: dělníci kopou základy a&#160;náhle jednomu něco zachrastí pod krumpáčem. I&#160;safra, řekne, a&#160;hned se k&#160;němu seběhnou jeho kamarádi a&#160;všichni začnou opatrně hrabat. Vyhrabou hliněný baňatý hrnec. Trochu jej nakopli, jinak je celý. Popelnice. A&#160;tak to jde napořád. Jednou popelnice, podruhé skrčená kostřička a&#160;kolem ní hromada hrnečků, a&#160;třeba i&#160;náušnic, hřeben a&#160;vlásenky nebo meč a&#160;kopí. Podle toho, byla-li tu pohřbena žena nebo dítě nebo válečník. Tenkrát v&#160;těch pradávných časech takhle pochovávali, ve skrčené poloze, a&#160;do hrobu dali nebožtíkovi všecko, co měl zaživa na světě rád. To bylo od nich hezké, nemyslíte? A&#160;tak si tady na té Bakalářce podávají pod zemí ve věčném míru a&#160;bez záští ruce všechny možné národy a&#160;věky. Germánští bojovníci s&#160;prvními Slovany a&#160;pravěkými lovci, kteří neznali ještě kovů a&#160;lovili vyhynulé medvědy a&#160;jeleny, a&#160;nedej, bože, snad i&#160;mamuty kamennými mlaty a&#160;šípy. Vida, vida.</p>
			<p class="MLP_text ParaOverride-1">Tak tamhle na silnici frkají automobily a&#160;pár kroků od nich tahají zrovna ze země kamenný mlat nebo náušnice ze železných drátků nebo parohy předpotopního jelena. Jednou dokonce vykopali zkamenělý krokodýlí hřbet. Byla z&#160;toho tenkrát hádka mezi učenými pány, jak se sem dostal. Až jeden, co byl toho názoru, že krokodýl sem byl přinesen, vyhrál spor moudrou průpovídkou, že jeden krokodýl neudělá Nil. Nyní víte, co je to za čtvrť, ta Bakalářka se svými novými domky a&#160;tak starými základy. Jistě by vás těšilo tam bydlit. Ale zapovídali jsme se a&#160;já vím, že kluci jsou zatím bůhvíkde, možná že už jsou ve skrýši a&#160;hrají si na rádio nebo se radí o&#160;nějakém podniku, třeba o&#160;tom, jak přimět ostatní kluky z&#160;Bakalářky k&#160;pravidelnému tréninku v&#160;kopané, aby to příští sobotu mohli nařezat klukům z&#160;Hejšovky.</p>
			<p class="MLP_text ParaOverride-1">Ale kde! Už je vidím tamhle u&#160;křoví. Daleko nám neutekli. Zavinil to Valnoha svým kolem. Kampak s&#160;takovým motovidlem neohrabaným do takového houští, na takový svah, mezi takové balvany. Řídítka to má jako jelen parohy, šlapadla do stran, kola samé dráty, a&#160;jak je vedou po kamenech, jedno kolo skáče hot a&#160;druhé čehý. Pěšina zmizela a&#160;je z&#160;ní cestička tak pro králíky nebo kamzíky anebo takovéhle kluky&#160;– všudylezy. Kameny, pařezy, spadlé větve a&#160;křoviska. Valnoha uklouzl, kolo se smeklo, už tu leží jeden na druhém a&#160;pod nimi ještě Sirka. To je mela!</p>
			<p class="MLP_text ParaOverride-1">Valnoha vstává a&#160;drží se za bok, kam se mu zarylo šlapadlo kola, a&#160;když se vyhrabe Sirka, svírá si oběma rukama levé koleno. Nejraději by tančil na jedné, ale mlčí, nenaříká, nevyčítá. Na toho se podívejte, není silák, zato však kluk, jak má být. Jenomže Zrzek by nebyl Zrzkem, kdyby si neomočil.</p>
			<p class="MLP_text ParaOverride-1">– To máš z&#160;toho, že s&#160;sebou to kolo všude taháš, povídá Valnohovi. – Ještě se kvůli tobě všichni pomlátíme a&#160;do skrýše se dostaneme někdy v&#160;noci. Pojď, Sirko, nech ho, ať se s&#160;tím moří. Půjdeme sami.</p>
			<p class="MLP_text ParaOverride-1">– Když ses vezl, tak ti bylo dobré, viď? řekne Valnoha a&#160;Sirka odpoví:</p>
			<p class="MLP_text ParaOverride-1">– Ba ne, to nejde. Ať si jde Zrzek sám, když má tak naspěch. Šup, Valy, dáme se do toho.</p>
			<p class="MLP_text ParaOverride-1">Zrzek má červenější tváře než vlasy. Ten vždycky míří, až když vystřelil. Teď ho to mrzí. Dobře mu tak.</p>
			<p class="MLP_text ParaOverride-1">Kolo je na tom zle. Jedno šlapadlo není vidět, zarylo se do země, řetěz spadl, mezi dráty čouhají větvičky, ale nejhůř je s&#160;řídítky. Roste tu takový buk, z&#160;jednoho kořene vyhnal tři kmeny a&#160;každý ten kmen je silný jako chlapecká ruka. A&#160;v&#160;nich jsou zaklesnuta řídítka. Valnoha se tváří jakoby nic, to už je takový kluk, ten brečet nebude, ale já vím, že u&#160;srdce mu valně není.</p>
			<p class="MLP_text ParaOverride-1">Sirka a&#160;Valnoha se namáhají, jen hekají, už vypletli zadní kolo z&#160;větví, uvolnili šlapadlo, jen ta řídítka pořád vzdorují. Tam se dostala jako nic, ale jak s&#160;nimi ven? Pohneš levým, pravé se zaklesne ještě pevněji, zacloumáš pravým a&#160;je to naopak. Přední kolo se vzpříčilo a&#160;trčí jako klín. Tady by bylo třeba ještě třetího páru paží. Po páru ke každému kolu a&#160;třetí k&#160;řídítkům. Nadzdvihnout pěkně celý ten nešťastný dopravní prostředek až tam, kde se kmeny rozšiřují, natočit řídítka a&#160;je to. No tak, Zrzku, to jsi kamarád? Vidíte, už je tady, už se přestal mračit a&#160;hněvat. Zvedají kolo. Výš, ještě trochu, a&#160;teď zas nalevo, kousek výš a&#160;hotovo. Valnoha prohlíží své milované kolečko jako maminka kluka, který spadl z&#160;plotu. Dráty jsou v&#160;pořádku, šlapadla také, ani řídítkům se nic nestalo. Jen páčka u&#160;zvonku se trošku ohnula, ale to spraví jedno ťuknutí kladívkem.</p>
			<p class="MLP_text ParaOverride-1">– Děkuji ti, Sirko, děkuji ti, Zrzku, povídá Valnoha radostně. Dávno už zapomněl Zrzkovy řeči. Zrzek jen bručí:</p>
			<p class="MLP_text ParaOverride-1">– No dobře. Tak už pojďme.</p>
			<p class="MLP_text ParaOverride-1">Slézají dál a&#160;vedou si kolo jako batole, Valnoha se Sirkou u&#160;řídítek, Zrzek u&#160;sedla. Ke skrýši mají jen pár kroků, tamhle je ten úval a&#160;v&#160;něm to je. Pane, takovou skrýši nemá hned tak někdo. Stáli byste vedle ní, a&#160;ještě byste ji neviděli. Křoví ji zarůstá kolem dokola, museli byste se jím prodrat, poodhrnout větve, ještě se trochu protlačit a&#160;teprve jste tam. A&#160;je to jeskyně, abyste věděli. Kde se tu vzala? Možná že tu je odjakživa, že ji vyhloubila voda nebo co, ale nejspíš, a&#160;to bude asi pravda, si ji před mnoha lety udělali lamači kamene, aby si měli kam schovávat nářadí. Pár kroků odtud je totiž starý lom, dnes už zarostlý jako ty stráně kolem. Skrýši objevil vloni Sirka, když se jako Rychlý Šíp skrýval na útěku před bílými lovci, Valnohou a&#160;Zrzkem. Rychlý Šíp zavolal své pronásledovatele, nepřátelství bylo přerušeno a&#160;celá trojice se ihned ujala nově objeveného území a&#160;slavnostně se zapřisáhla, že nikdy nikomu o&#160;něm nepoví. Povídám vám, je to skrýše, jaká se hned tak nevyvede. Dospělý člověk by se v&#160;ní mohl postavit a&#160;čtyři nebo pět pořádných chlapů by v&#160;ní mohlo pohodlně spát. Kluci si do ní nanosili spadlé listí a&#160;nalámali smrkové větve, ale to na ně nikomu nepovídejte, protože to se nemá, a&#160;nosívali s&#160;sebou starý pléd (však jste si mohli všimnout, že jej má Valnoha přivázaný za sedlem u&#160;kola), aby to sezení bylo ještě měkčí, zkrátka zařídili si ji jako opravdový vigvam. Panečku, tady se to sedí, řekněme, když takhle prší a&#160;jiní kluci musí vězet doma a&#160;mačkat nos na okna uplakaná deštěm. V&#160;takový den si mohou i&#160;trochu ohně rozdělat, protože les je pustý a&#160;hajný sedí doma. Časem si kluci snesli do skrýše všechno, co pořádní dobrodruzi potřebují, hotovou zbrojnici, také plechový hrnek, čaj a&#160;cukr, protože pár kroků odtud vyslídili studánku a&#160;taková věc se musí zužitkovat. Nakonec přibyla i&#160;Valnohova dvoulampovka. Uložili všechno náramně opatrně do cínových krabic, které Valnoha vyloudil na tatínkovi, zahrabali do země a&#160;obložili asfaltovou lepenkou. Tu si doma vyprosil Zrzek, když u&#160;nich na zahradě stavěli besídku. A&#160;tak sem ti tři chodili, když zrovna nepodnikali nic jiného, celé jaro, v&#160;létě i&#160;na podzim, téměř den co den a&#160;věřte tomu nebo ne, za celý ten rok se nestalo, aby je tu někdo vyslídil. To se ví, že mnohým klukům z&#160;Bakalářky vrtalo hlavou, kam vlastně Valnoha, Zrzek a&#160;Sirka vždycky zmizí, že nejsou k&#160;vypátrání. A&#160;pokoušeli se přijít tomu na kloub. Nemusím vám ani povídat, že marně.</p>
		</div>
</body>
</html>