<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kluci_hura_za_nim-4</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kluci_hura_za_nim-4" xml:lang="cs-CZ">
		<div class="Z-kladn--textový-r-meček">
			<p id="_idParaDest-3" class="MLP_uroven2_kapitola ParaOverride-1">TŘETÍ KAPITOLA <br/>Kdo je tam?</p>
			<p class="MLP_text_bez1radku ParaOverride-1">Nad úvalem se kluci zastavili a&#160;rozhlédli se naposled, zdali je nikdo ne­sleduje. Ve zmatku nad příhodou s&#160;kolem zapomněli na svou obvyklou opatrnost. Naslouchají nyní ostražitě, neozývá-li se kolem nic podezřelého. Něco zašelestilo v&#160;listí. Ohlédnou se všichni tři tím směrem, ale je to jen kos, který si dobývá svou potravu. Někde tu ještě vyzpěvuje pěnkava, sýkorka cvrliká a&#160;v&#160;dálce houká automobil. Chlapci jsou uklid­něni těmi známými zvuky. Chystají se zvednout kolo, spustit je dolů a&#160;skočit za ním. Tu se Sirka znenadání přikrčí a&#160;sykne tiše jako had.</p>
			<p class="MLP_text ParaOverride-1">– Pst!</p>
			<p class="MLP_text ParaOverride-1">Přisedne k&#160;zemi a&#160;ukazuje ostatním, aby ho následovali. Valnoha a&#160;Zrzek jsou dost chytří, aby napřed poslechli, a&#160;pak se šeptem vyptávají.</p>
			<p class="MLP_text ParaOverride-1">– Co je, Sirko?</p>
			<p class="MLP_text ParaOverride-1">– Poslouchejte. Někdo je v&#160;naší skrýši.</p>
			<p class="MLP_text ParaOverride-1">Přikrčeni jeden za kamenem, druhý za křoviskem, třetí za stromem naslouchají, div jim uši nevyrostou. Pane, tam se něco děje. Rachá to tam a&#160;šustí, praská a&#160;šelestí, a&#160;teď dokonce hřmotí jako plech. Někdo vnikl do jejich jeskyně a&#160;vyhrabává jejich poklady. Podívají se jeden na druhého. Jsou bledí vzrušením a&#160;vztekem, Valnoha kývne prstem a&#160;Sirka se Zrzkem lezou opatrně k&#160;němu, aby se poradili.</p>
			<p class="MLP_text ParaOverride-1">– To budou Hejšováci, povídá Zrzek a&#160;mohl by mít pravdu, protože Hejšovka je takové předměstí jako Bakalářka, sousedí s&#160;ní, je odtud vzdálena jen pár kroků a&#160;kluci z&#160;Hejšovky, k&#160;nemalému rozhořčení kluků z&#160;Bakalářky, někdy zabrousí až do těchto lesíků a&#160;slídí v&#160;nich.</p>
			<p class="MLP_text ParaOverride-1">– Nebo je to Koška s&#160;Buřťounem, míní Sirka a&#160;mohl by mít také pravdu, protože Koška a&#160;Buřťoun jsou jejich úhlavní nepřátelé, jsou to takoví kluci protivní, kteří se pořád něčím vychloubají a&#160;které je nutno krotit. A&#160;ti si už dávno přísahali, že musí vypátrat, kam se Valnoha, Zrzek a&#160;Sirka vždycky ztratí.</p>
			<p class="MLP_text ParaOverride-1">– Ať je to kdo chce, rozhodne Valnoha,&#160;– dostane jich ode mne, co se do něho vejde. Já je naučím hrabat se v&#160;naší skrýši. Copak kdyby mi tam rozbili rádio? Napřed ale musíme zjistit, kolik jich je, a&#160;pak sestavíme válečný plán.</p>
			<p class="MLP_text ParaOverride-1">– Kluci, vyhrkne najednou Sirka a&#160;celý zešpičatí, jak se lekne té myšlenky,&#160;– co kdyby to byl opravdovský zloděj?</p>
			<p class="MLP_text ParaOverride-1">– Ty máš nápady, řekne Valnoha pohrdavě.&#160;– Kam na ně chodíš? Opravdovský zloděj ti půjde krást do lesa! Vybírat strakám hnízda, ne? Takhle kde je nedobytná pokladna nebo stříbrné náčiní, nebo aspoň šaty a&#160;peřiny.</p>
			<p class="MLP_text ParaOverride-1">– Nebo by to mohl být tulák, který tam chce přespat, nevzdává se Sirka svého nápadu.</p>
			<p class="MLP_text ParaOverride-1">Valnoha se zarazí a&#160;chvíli přemýšlí.</p>
			<p class="MLP_text ParaOverride-1">– To by se mohlo stát, připouští.&#160;– Proto se musíme nejdřív přesvědčit, na čem vlastně jsme. Slyšíte?</p>
			<p class="MLP_text ParaOverride-1">Opravdu, teď je vám to hrozné. Ten, kdo je ve skrýši, řádí v&#160;ní jako medvěd. Jen poslouchejte, jak to tam řinčí a&#160;rachotí. Není pochyby, že vypátral plechové krabice a&#160;přehrabuje se v&#160;nich, vysypává všechno a&#160;rozhazuje kolem sebe.</p>
			<p class="MLP_text ParaOverride-1">– Já už to nevydržím, cuká sebou Zrzek.&#160;– Vtrhneme tam na ně rovnou a&#160;seřežeme je, ať je to kdo chce.</p>
			<p class="MLP_text ParaOverride-1">– To víš, nebo oni nás. Ty bys svou zbrklostí všecko zkazil.</p>
			<p class="MLP_text ParaOverride-1">– Kdo se tam doplíží? povídá Sirka.&#160;– Snad já. Jsem nejlehčí, nadělám nejmíň hluku.</p>
			<p class="MLP_text ParaOverride-1">– Ba ne, já půjdu, domlouvá Zrzek.&#160;– Dovedu nejlíp lézt a&#160;plížit se.</p>
			<p class="MLP_text ParaOverride-1">– Abyste věděli, tak půjdu já, rozhodne Valnoha. – Protože kdyby mě zahlédli a&#160;napadli, ubráním se aspoň tak dlouho, dokud mi nepřijdete na pomoc.</p>
			<p class="MLP_text ParaOverride-1">Ano, jen ať jde Valnoha, protože je tělesně nejzdatnější. Ve své třídě i&#160;na Bakalářce je mezi chlapci svého věku rohovnickým mistrem všech kategorií, dostal už k&#160;minulým Vánocům boxovací rukavice a&#160;učí se rohovat. Ať jde, ten se hned tak někoho nelekne.</p>
			<p class="MLP_text ParaOverride-1">Valnoha si popotáhne svetr, neboť krok, k&#160;němuž se chystá, je velmi důležitý. Sedne si na zem a&#160;začne se pomalu spouštět do úvalu. Pak bude muset ještě kousek vzhůru po jeho druhém úbočí, kde je skrýše. Přidržuje se opatrně křovin, vyhledává místo, kam by položil nohu, snaží se vůbec, aby nezpůsobil hluk. Sirka a&#160;Zrzek, přikrčeni každý za jiným stromem, sledují napjatě jeho postup. Nemyslete si, že Valnohovi je nějak dobře. Možná že se i&#160;trochu bojí. Sirka mohl mít pravdu s&#160;tím zlodějem. A&#160;se zloději nejsou žerty. Co kdyby ho něčím praštil nebo po něm střelil? Každý den jsou toho plné noviny. Takoví chlapíci se nebojí ani četníka a&#160;ten má přece pušku, pistoli a&#160;šavli. A&#160;co má Valnoha? Takové myšlenky ještě nikomu nepřidaly odvahy. Možná že v&#160;tu chvíli by se nejraději vrátil. To víte, že nemůže, kampak by to vedlo, Sirka se Zrzkem by mu jistě vypověděli přátelství a&#160;kdejaký kluk na Bakalářce by za ním pokřikoval. Vidíte, hrdinství se nedělá jenom z&#160;odvahy, nýbrž i&#160;ze strachu před smíchem a&#160;výtkou zbabělosti.</p>
			<p class="MLP_text ParaOverride-1">Valnoha už je dole a&#160;pomalounku leze ke křoví, které zakrývá vchod do jeskyně. Sirkovi a&#160;Zrzkovi to trvá moc dlouho. Zrzek jen nadskakuje netrpělivostí.</p>
			<p class="MLP_text ParaOverride-1">– To je hrabal! Já už bych tam byl desetkrát, šeptá a&#160;div na Valnohu nevykřikne, aby si pospíšil.</p>
			<p class="MLP_text ParaOverride-1">Jen ať dá pokoj, povídám vám, a&#160;drží jazyk za zuby, opatrnost a&#160;rozvaha se vždycky každému dobře vyplatily. Píď za pídí, palec za palcem, loket za loktem, krok za krokem blíží se Valnoha ke křoviskům. A&#160;jeho srdce je stále těžší strachem.</p>
			<p class="MLP_text ParaOverride-1">V&#160;jeskyni je úplné ticho. Bylo tam vlastně krom toho šumotu i&#160;dřív ticho, nikdo tam nekřičel a&#160;nepovykoval, jak by si jistě byli vedli kluci. Na jednom místě je křoví při zemi trochu rozděleno a&#160;tou skulinou je vidět vchod do jeskyně. Valnoha o&#160;něm ví a&#160;zamíří k&#160;němu. Sotva však nadzdvihne hlavu a&#160;pohlédne ke skrýši, srdce se mu sevře leknutím, Sirkovo tušení bylo správné. Na kraji jeskyně stojí člověk, má na sobě světlý gumový plášť a&#160;shýbá se nad něčím, co vypadá jako kufr. Do tváře mu chlapec nevidí, protože neznámý je k&#160;němu otočen zády. Valnoha se chce obrátit a&#160;utéci. Ale jeho zvědavost je mocnější a zdržuje ho na místě.</p>
			<p class="MLP_text ParaOverride-1">Popoleze tedy ještě kousek výš a&#160;napíná se, aby viděl, co to neznámý kutí ve svém zavazadle. Kufr v&#160;jeskyni! To patří k&#160;sobě tak jako Valnohovo kolo do lesa. A&#160;Valnohovi se zdá, že slyší cinkot, jako by zavazadlo bylo plné lžic, vidliček a&#160;nožů. To víte, že stříbrných. Jiné by takto nezvonily, jiné by nikdo nenosil v&#160;kufru do lesa, neploužil by se křovím, netrmácel po kamení. Ten je jistě někde ukradl, je to zloděj, poberta, chmaták a&#160;hrdlořez. Hledal tady skrýši pro svůj lup a&#160;vyslídil jejich jeskyni, hrabal v&#160;ní a&#160;padl na jejich skladiště. Valnoha má úzkostí takovéhle hrdýlko, stéblo bys jím neprotáhl, dech mu v&#160;něm trčí, nechce dovnitř ani ven. Už vidí, jak jeho dvoulampovka i&#160;jeho malý tlampač mizí v&#160;zlodějově kufru. Popadne ho hněv, to je silácký chlapík, foukne a&#160;všechen strach je pryč. Má se Valnoha dívat, jak je okrádán, a&#160;nehnout ani prstem, má poulit oči, sípat strachy a&#160;neudělat vůbec nic pro záchranu svého majetku? Ale to by nebyl on, aby si dříve nerozmyslil, jak a&#160;kudy na to. Kudy na to chlapisko, které je třeba živou zbrojnicí, má v&#160;každé kapse pistoli a&#160;za pasem dýky a&#160;kdovíco ještě. Nejde jenom o&#160;Valnohu a&#160;jeho dvoulampovku s&#160;tlampačem, jde také o&#160;kamarády.</p>
			<p class="MLP_text ParaOverride-1">Co tak přemýšlí, jak by zachránil svůj poklad, poberta ovšem nelení, urovná kufřík a&#160;už jej zavírá. Teď, teď, říká si Valnoha, nebo bude pozdě. Najednou však se za jeho zády ozve takový rachot, jako když se řítí celá stráň. Sirka křičí, Zrzek ječí, kamení rachotí, je to jako malé zemětřesení nebo konec světa v&#160;kapesním vydání. Valnoha se lekne, otočí se a&#160;div nespadne sám, protože pod tím křovím také jen tak visí na jedné noze. A&#160;teď by měl vidět svého zloděje, ten vypadá, jen ho sebrat, svázat do kozelce a&#160;odkutálet na silnici. Zloděj je nakonec taky jenom člověk a&#160;leká se jako každý jiný. Protože se zabývá špatnostmi a&#160;má zlé svědomí, poleká se dokonce víc nežli člověk obyčejný, nebo dokonce spravedlivý.</p>
			<p class="MLP_text ParaOverride-1">Tenhle zloděj toho asi měl na svědomí jako deset jiných zlodějů dohromady a&#160;podle toho se taky lekl. Jak se lekl, tak se prudce vzpřímil, vlastně docela vyskočil, a&#160;jak vyskočil, tak se bacil hlavou o&#160;strop jeskyně tak pořádně, že se hned posadil na zem. Proto povídám, teď kdyby Valnoha nebyl zaujat něčím jiným, měl by se na něho podívat. Sedí tam milý zlodějíček, oči vyvalené strachem, vidí žlutá a&#160;fialová kola a&#160;mezi nimi létají ohnivé hvězdy… Já myslím, že v&#160;tu chvíli se mu to docela líbí, protože mu ještě zvoní v&#160;uších a&#160;zdá se mu třeba, že je zase malým chlapcem, že vyzvánějí na ranní mši a&#160;on že běží mamince pro mléko k&#160;snídani. Tomu se nedivte. Ten zloděj býval také školákem a&#160;míval rád svou maminku. Zlodějem ho možná udělala bída nebo špatní lidé nebo všecko dohromady. Že se neměl dát? To si myslím také.</p>
			<p class="MLP_text ParaOverride-1">Teď se ještě ptáte, co se vlastně stalo. Odkud ten rachot a&#160;křik. Ještě jste neuhodli? No, Zrzek, Zrzek přece. Zase ta jeho netrpělivost. Valnohovo vyhlížení mu trvalo moc dlouho, vylezl ze svého úkrytu, přiblížil se k&#160;okraji srázu, a&#160;jak se tam napínal, aby něco zahlédl, stoupl si tam na jeden balvan, ten se utrhl a&#160;šups po svahu dolů. Zrzek za balvanem a&#160;za Zrzkem celá spousta drobného kamení. Dobře že se ten balvan valil rychleji než Zrzek, mohlo z&#160;toho vzejít neštěstí, takhle mu jen pár kamenů nějakou přišilo. To víte, Zrzek přitom ječel a&#160;Sirka křičel, zkrátka boží dopuštění.</p>
			<p class="MLP_text ParaOverride-1">Zrzek je na padání zvyklý, tomu se hned tak něco nestane. Sotva se přestal kutálet, už vyskočil, sáhl si semhle a&#160;tamhle, aby se přesvědčil, že si nic nezlomil a&#160;že na něm nepraskly kalhoty, a&#160;rozběhl se k&#160;Valnohovi. Valnoha jen tak, že si stačil dát prst na ústa, aby zarazil Zrzkův křik. Protože zloděj v&#160;jeskyni také neusnul navěky. Takový chlapík mívá hlavu jako dubový špalek nebo kopací míč. A&#160;jak se vzpamatuje, hned ho napadá, že je tam venku nejmíň regiment strážníků a&#160;četníků, hajného nepočítaje. Popadne svůj kufr, vyběhne z&#160;jeskyně a&#160;rozhlíží se jako vyjevený, odkud se valí ta zkáza. Dobře že nevidí kluky, těm by se asi zle vedlo. Nevidí je proto, že jsou za křovím přimáčknut k&#160;zemi jako koroptve. Valnoha drží Zrzkovi ruku na ústech. Nemusel by to ani dělat, protože Zrzek sice zloděje nevidí, ale tuší veliké nebezpečí. A&#160;Sirka? To je čipera. Jak viděl vyběhnout z&#160;jeskyně dospělého člověka, hned pochopil, oč jde, a&#160;skočil za strom.</p>
			<p class="MLP_text ParaOverride-1">Zloděj se rozhlíží a&#160;nevidí nikoho. Začíná se uklidňovat a&#160;myslí si:</p>
			<p class="MLP_text ParaOverride-1">– Jsem to blázen. Rozbil bych si hlavu pro nějaký hloupý podemletý kámen.</p>
			<p class="MLP_text ParaOverride-1">Vtom si také vzpomene, že tu slyšel křik, a&#160;rozhodne se, že se raději trochu rozhlédne kolem. Hned také vykročí směrem ke křoví, za nímž leží Valnoha se Zrzkem. Pámbu s&#160;námi a&#160;zlé pryč, teď to dopadne. Jenomže jsme zapomněli na Sirku. Ten klučík nám musí pomoci. Hej, Sirko, propánakrále, Sirko, hej! Na Sirku je spolehnutí, ten nemá nikdy nouzi o&#160;nápad. Slyšíte ho? Už křičí:</p>
			<p class="MLP_text ParaOverride-1">– Haló, pane strážníku, tamhle je. Tamhle za tím křovím, pane strážníku. Já vám říkal, že tu někde bude. Tamhle před vámi, pane strážníku, ten v&#160;tom gumáku.</p>
			<p class="MLP_text ParaOverride-1">Do zloděje jako když švihne, jako by šlápl bosou nohou do kopřiv, jako byste ho lískli šípkovým prutem přes kalhoty, jako byste mu pustili do nohavice ještěrku. Řekněte zajíci o&#160;psu a&#160;zloději o&#160;strážníkovi. Pane, ten uhání. Ani se moc neohlíží, kde ten strážník je. Jak to mete, jak to nabírá do stráně, přes kameny a&#160;malé smrčky a&#160;borovice, prodírá se, skáče, padá, vstává a&#160;zase peláší dál, ale svůj kufr nepouští.</p>
			<p class="MLP_text ParaOverride-1">To je jeho kořist, jeho lup, pro který raději srazí vaz a&#160;zpřeráží ruce i&#160;nohy. Sirka, když to vidí, tak mu to nedá a&#160;šup za ním kamenem a&#160;druhým a&#160;třetím, jen se zloději u&#160;pat blýská. A&#160;Valnoha vstane a&#160;křičí hlubokým hlasem jako sám pan strážník:</p>
			<p class="MLP_text ParaOverride-1">– Stát, ve jménu zákona, nebo střelím!</p>
			<p class="MLP_text ParaOverride-1">A&#160;Zrzek ječí:</p>
			<p class="MLP_text ParaOverride-1">– Jen za ním, pane strážníku, jen za ním! My vám ho nadeženeme.</p>
			<p class="MLP_text ParaOverride-1">Už jim zmizel nahoře za křovím, slyší ho dupat po pěšině. Pane, ti mu nahnali, ten měl strachu, div duši nepustil. Dobrá, kluci, tak jste to vyhráli: zahnali jste zloděje a&#160;opanovali bojiště. Ale kde je vaše rádio? Povídám, kde je Valnohova slavná dvoulampovka s&#160;tím krásným tlampačem?</p>
		</div>
</body>
</html>