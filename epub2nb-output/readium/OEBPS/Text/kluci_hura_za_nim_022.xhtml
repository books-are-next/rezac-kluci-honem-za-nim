<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kluci_hura_za_nim-19</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kluci_hura_za_nim-19" xml:lang="cs-CZ">
		<div class="Z-kladn--textový-r-meček">
			<p id="_idParaDest-18" class="MLP_uroven2_kapitola ParaOverride-1">OSMNÁCTÁ KAPITOLA <br/>Pomoc! Hoří!</p>
			<p class="MLP_text_bez1radku ParaOverride-1">Sirka, který to zná na Kopanině nejlépe, vede chlapce pěšinami, aby se dostali k&#160;Ferbusově hospodě po humnech, nikým ze vsi neviděni. Ale kdo by je mohl vidět v&#160;tuto hodinu? Vesnice je liduprázdná, není v&#160;ní takřka človíčka, snad jen někde ve stínu pod jabloní spí nějaký starý výměnkář, který už pracovat nemůže, nebo si někde na zahradě hrají malé děti. Všichni ostatní, každý, kdo může chodit a&#160;rukama hýbat, jsou v&#160;lukách u&#160;řeky, sečou, suší, obracejí a&#160;kopí seno. Vesnice je ponechána sama sobě, pánubohu, Vořechům, Barykům, Cikánům a&#160;Brokům, kteří se povalují na slunci před svými boudami, plazí jazyky horkem a&#160;žízní, leží jako mrtví nebo se drbou a&#160;probírají v&#160;kožiše a&#160;klepají vztekle čelistmi po drzých mouchách. Takový požehnaný den to je, horko, jen se slévá, obloha bez mráčku, všude plno slunce, mouchy létají a&#160;bzučí jak opilé, ale jinak ani lísteček se nepohne. Kdopak by myslil dnes na zloděje a&#160;skrýši lupičů? Nebylo by lépe seběhnout k&#160;řece a&#160;pořádně se vyplavit? Ovšemže by to bylo příjemnější, ale našim chlapcům to není nic platné, ti musí za svou povinností. Pospíchají, aby už raději byli na místě, a&#160;Valnoha vzdychá a&#160;běduje, že tu nemá své kolo a&#160;musí se takhle štvát po světě pěšky.</p>
			<p class="MLP_text ParaOverride-1">Když jsou pár kroků od kůlny za Ferbusovou hospodou, zastaví se na chvíli a&#160;radí se, co dřív. Valnoha se Zrzkem jsou pro to, aby nejdřív vybrali Ferbusovou skrýši a&#160;pak teprve šli pro holčičku.</p>
			<p class="MLP_text ParaOverride-1">– Zbytečně by nám to mrně překáželo při práci, povídá Zrzek a&#160;Valnoha mu dává za pravdu, protože se nemůže dočkat své dvoulampovky. Pane, ti jí asi dali co proto! Obává se, že bude potřebovat plno oprav. Už aby ji měl v&#160;rukou a&#160;přesvědčil se, co s&#160;ní je.</p>
			<p class="MLP_text ParaOverride-1">– Ba ne, mládenci, namítne Sirka.&#160;– Napřed si půjdem pro holčičku a&#160;pak se dáme do práce. Co kdyby se ten hostinský opravdu vrátil dřív? Nechtěl bych bez ní přijít Nyklíčkovi na oči. Kdoví co by hostinský provedl, až by poznal, že je obrán o&#160;svou kořist a&#160;Nyklíček že se nevrací. Ba ne. Teď půjdeme pro holčičku, já ji budu hlídat a&#160;vy můžete vybrat skrýši.</p>
			<p class="MLP_text ParaOverride-1">– Sirka má pravdu, přizná Valnoha, protože by si ani za svou dvoulampovku nechtěl vzít na svědomí, aby se něco stalo tomu děvčátku.&#160;– Ale mohli bychom to udělat také tak: ty, Sirko, zajdi do hospody pro holčičku a&#160;zatím já se Zrzkem se dáme do hledání. Alespoň budeme dřív hotovi.</p>
			<p class="MLP_text ParaOverride-1">Chlapci se zvednou, rozhodnuti, že to tak provedou. Zrzek však náhle vykřikne.</p>
			<p class="MLP_text ParaOverride-1">– Kluci, podívejte se! Co je to?</p>
			<p class="MLP_text ParaOverride-1">Valnoha se Sirkou se podívají na hospodu a&#160;vidí, že ze dvou přízemních oken vychází kouř. Okna jsou sice zavřena, ale tenké pramínky kouře se plouží zpod rámů a&#160;za okny jako by chvílemi poskakovalo něco červeného. Poskočí to a&#160;zmizí. A&#160;zas a&#160;zas.</p>
			<p class="MLP_text ParaOverride-1">– Kluci, vždyť ono tam hoří! vykřikne Sirka.</p>
			<p class="MLP_text ParaOverride-1">– Počkej, povídá Valnoha rozvážně.&#160;– Možná že se vrátila domů kuchařka, rozdělává oheň a&#160;kouří jí kamna.</p>
			<p class="MLP_text ParaOverride-1">– Jaká kuchařka, odporuje Sirka.&#160;– V&#160;tomto hostinci se nikdy pro hosty nevařilo. K&#160;jídlu se tu dostala vždycky jen uzenina a&#160;syrečky. A&#160;hospodářství obstarává Ferbusovi služka s&#160;čeledínem, a&#160;ti suší u&#160;řeky seno.</p>
			<p class="MLP_text ParaOverride-1">– Musíme se podívat zblízka, co se to tam vlastně děje, usoudí Valnoha.&#160;– Doplížíme se k&#160;oknu a&#160;nahlédneme dovnitř.</p>
			<p class="MLP_text ParaOverride-1">Chlapci se chystají poslechnout Valnohovy rady, když najednou zvonivě cinkne sklo a&#160;okenní tabulka se vysype z&#160;rámu, jako by ji někdo kamenem vyrazil. A&#160;vzápětí se vyvalí z&#160;okna celé mračno dýmu a&#160;růžová záře, dosud kmitavá a&#160;neurčitá, se mocně vzedme a&#160;ohnivě vzplane.</p>
			<p class="MLP_text ParaOverride-1">Není pochyby: v&#160;hostinci hoří.</p>
			<p class="MLP_text ParaOverride-1">Dým se valí stále hojněji, sklo opět cinká, druhá a&#160;třetí tabulka praskla, okno dýmá jako lokomotiva divoce uhánějící. Jiskry už v&#160;tom kouři poletují a&#160;uvnitř jako by čerti tančili a&#160;v&#160;tom tanci sekali po sobě dlouhými rudými jazyky. Hoří, hoří! Chlapci tu stojí jako přimrazeni tím strašným objevem. Co si počnou, co mají dělat? Pane na nebi!</p>
			<p class="MLP_text ParaOverride-1">– Hoří! vyjekne Zrzek, zvedne ruce nad hlavu a&#160;chce utíkat pryč. Ale Sirka se vzpamatuje.</p>
			<p class="MLP_text ParaOverride-1">– Počkej, Zrzku, neblázni, vykřikne a&#160;chytne ho za ruku.&#160;– Musíme přece něco udělat, vždyť je tam ta holčička.</p>
			<p class="MLP_text ParaOverride-1">Opravdu, to děvčátko je uvnitř, což jste na to zapomněli? Je tam samo s&#160;těmi strašnými plameny, s&#160;těmi ďábly rudých jazyků a&#160;ohnivých tlap. Honem, chlapci, pospěšte si, dělejte něco! Zaplaťpámbu, už se vzpamatoval i&#160;Valnoha. Ty náš rozume, ty vtělená rozvaho, promluv a&#160;poraď!</p>
			<p class="MLP_text ParaOverride-1">– Poběžme před hospodu, povídá Valnoha a&#160;hlas se mu zajíká vzrušením a&#160;chvatem.&#160;– Možná že ještě všude nehoří.</p>
			<p class="MLP_text ParaOverride-1">A&#160;už běží všichni tři. Doběhnou bez dechu na náves, a&#160;jak se otočí tváří k&#160;hostinci, vidí: za všemi okny se valí kouř jako mlha a&#160;růžová záře jím prosvítá. Nad hlavami chlapců se ozve pláč a&#160;úzkostlivý křik. V&#160;malém okénku podstřešní světnice Nyklíčkova dceruška, vykloněna přes rám, pláče a&#160;volá:</p>
			<p class="MLP_text ParaOverride-1">– Tatí, tatínku!</p>
			<p class="MLP_text ParaOverride-1">Ach, to nám spadl kámen ze srdce. Jen když je to děvčátko ještě naživu. Ale jak se k&#160;němu dostat, jak mu pomoci?</p>
			<p class="MLP_text ParaOverride-1">– Neplač, maličká, volá na ni Valnoha,&#160;– a&#160;pověz nám, jestli tam u&#160;tebe také hoří.</p>
			<p class="MLP_text ParaOverride-1">– Je už tam taky ohníček? překládá jí to Sirka do srozumitelnější řeči.</p>
			<p class="MLP_text ParaOverride-1">Holčička je však příliš vystrašena a&#160;neodpovídá na jejich otázky. Pláče dál a&#160;volá tatínka. Nechte ji raději, kluci, se ženskými byla odjakživa potíž, neztrácejte drahocenný čas a&#160;hleďte, jak byste se k&#160;ní nejrychleji dostali. Sirka pochopí první, že všechno vyptávání je zbytečné, a&#160;rozběhne se ke dveřím hostince. Ještě že mám ty klíče, myslí si vděčně, když je loví z&#160;kapsy. Sotva však sáhne na kliku, ucukne, jak je horká. Klíč nechce dovnitř, zámek dlouho vzdoruje odemknutí. Když konečně povolí a&#160;dveře se otevřou, vyvalí se z&#160;nich tolik kouře, že Sirka úplně zmizí očím svých kamarádů.</p>
			<p class="MLP_text ParaOverride-1">– Sirko, vykřiknou oba současně a&#160;zdá se jim, že s&#160;jejich kamarádem je konec, že ta oblaka kouřová ho nadobro pohltila. Sirka se však přece vypotácí z&#160;toho oblaku, drží si ruce na očích a&#160;dusí se kašlem.</p>
			<p class="MLP_text ParaOverride-1">– Tudy&#160;– to ne-půj-de,&#160;oznamuje mezi tím hrozným kašlem. Je to vidět, neboť ze dveří se valí kouř, jako by uvnitř vřela sopka, a&#160;za ním se divoce roztančily rudé plameny. Kudy se dostanou k&#160;děvčátku, a&#160;hlavně, kudy je dostanou ven?</p>
			<p class="MLP_text ParaOverride-1">Valnoha se rozhlédne bezradně po návsi, hledá, kdo by jim pomohl, ale náves je prázdná, leží si pokojně v&#160;teplém odpoledním slunci, zatímco tady řádí plameny. A&#160;z&#160;té hrozné bezmoci Valnoha zařve, až mu selže hlas:</p>
			<p class="MLP_text ParaOverride-1">– Pomoc! Hoří!</p>
			<p class="MLP_text ParaOverride-1">Ale nic mu neodpovídá, jenom praskot ohně, najednou jasně slyšitelný pláč děvčátka a&#160;slyš&#160;– jeden, druhý, třetí, čtvrtý pes se divoce rozštěkali. Ach hoši! Takoví junáci jste, přece to tu neprohrajete. Copak již není žádné pomoci?</p>
			<p class="MLP_text ParaOverride-1">Dým se valí proti chlapcům, dusí je a&#160;nutí ustupovat dál a&#160;dál.</p>
		</div>
</body>
</html>