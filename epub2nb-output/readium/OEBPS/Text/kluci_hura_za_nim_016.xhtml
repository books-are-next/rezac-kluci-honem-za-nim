<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kluci_hura_za_nim-13</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kluci_hura_za_nim-13" xml:lang="cs-CZ">
		<div class="Z-kladn--textový-r-meček">
			<p id="_idParaDest-12" class="MLP_uroven2_kapitola ParaOverride-1">DVANÁCTÁ KAPITOLA <br/>Sirka slídí</p>
			<p class="MLP_text_bez1radku ParaOverride-1">Vzdychá děd Zachariáš po Sirkovi a&#160;Sirka ťuká na dveře. Tu ho máme, kulíška… To je vítání, jako by se vrátil ztracený syn, jako by se trosečníkům hlady umírajícím objevila na obzoru záchranná loď. Jen nám ho, propánajána, neumačkejte, ať se dovíme, co a&#160;jak. Vždyť kdoví co nám nese a&#160;zdali se všechna ta radost a&#160;slavné vítání nepromění v&#160;zklamání a&#160;žal. Myslíte si jistě, že ze všeho nejdřív pověděl děd Zachariáš Sirkovi tu popletenou příhodu o&#160;Zrzkovi a&#160;nepravém zloději. I&#160;kdepak. Děd se musel zapřisáhnout, že o&#160;tom ani nehlesne, nechce-li mít ze Zrzka nadosmrti nepřítele. A&#160;toho se děd Zachariáš zalekl a&#160;slíbil, že bude mlčet. Tak už honem, jaképak dlouhé průtahy, řečnění a&#160;všelijaké opičky, tadyhle ať se Sirka posadí a&#160;povídá. Anebo lépe, protože by nám Sirka třeba všechno nepověděl, klučík je takový skromný, povím to raději za něho sám.</p>
			<p class="MLP_text ParaOverride-1">Za chvíli po tom, co se Sirka rozloučil se Zrzkem, došel na náves v&#160;Kopanině. Kopanina! Prosím vás, opakujte to ještě jednou: Kopanina. Nenapadlo vás hned, jak jste slyšeli, co je to za zkopané jméno? Jak jenom mohlo vzniknout? O&#160;tom je, miláčkové, několik pověstí, které se velmi různí. První z&#160;nich, která je nejméně věrohodná, praví, že kdysi, dokud měla tato vesnice jen několik čísel a&#160;žádné jméno, jeden soused si chtěl na zahradě vykopat křen. Ale křen, potvůrka, narostl tak, jako by chtěl prorůst až na druhou stranu země, a&#160;soused ne a&#160;ne se dokopat jeho konce. Kopal a&#160;kopal, až se z&#160;něho lilo, už měl takový dopal, že chtěl zahodit motyku, když najednou o&#160;něco zazvonila. Kopal tedy ještě chvíli a&#160;vykopal ze země veliký hrnec plný zlaťáků. Asi ho tam kdysi, za požehnaných let silničních loupeží, zakopali nějací loupežní rytíři, co přepadali a&#160;olupovali kupce. Tak se z&#160;toho souseda stal bohatý muž, ale konce toho křenu, třebaže se o&#160;to z&#160;vděčnosti pokoušel, se nikdy nedokopal. Když se jeho sousedé dověděli, jak přišel k&#160;svému jmění, začali také kopat a&#160;rozkopali ves tak, že se ani jinak jmenovat nemohla. Ještě dnes, když tam přijdete, najdete všude plno jam, ale ty mohou také být od něčeho jiného, protože, jak povídám, tahle pověst se mi zdá nejméně věrohodná.</p>
			<p class="MLP_text ParaOverride-1">Druhá už je o&#160;něco lepší. Ta vypráví, že v&#160;dobách, kdy vesnice neměla ještě žádné jméno, jel jednou kolem dobrý král Václav IV., který, jak jistě ze školy víte, si potrpěl na styky s&#160;prostým lidem a&#160;dělal si z&#160;toho čest a&#160;reklamu. V&#160;tu chvíli právě před hospodou, na jejímž místě stojí dnes Ferbusův hostinec, hřebelcoval sedlák svého osla. Osla trápily mouchy, a&#160;jak se oháněl ocasem, švihl sedláka přes nos. To sedláka dopálilo, rozehnal se a&#160;– já vím, že to není hezké a&#160;že se to nemá, ale on to udělal&#160;– toho osla kopl. To zase dopálilo osla, vyhodil zadníma nohama a&#160;kopl sedláka. Sedlák jen žuchl, jak se svalil. Ale jak se zvedl, buch! a&#160;zase kopl osla. A&#160;osel kopl sedláka. Sedlák se svalil a&#160;vstal a&#160;zase do osla a&#160;osel do něho a&#160;tak se hodnou chvíli překopávali, až sedlák nemohl a&#160;zůstal ležet. A&#160;dobrý král Václav to viděl, zastavil, slezl z&#160;koně a&#160;smál se tak, až se za břicho popadal, a&#160;chtěl se smíchy svalit na silnici, kdyby mu v&#160;tom nezabránil jeho komoří. A&#160;tak se král smál a&#160;křičel přitom: To je kopanina, to je kopanina. Tak to jméno tomu místu zůstalo. Tohle je lepší povídačka, té bych spíš uvěřil, ale znám ještě jednu a&#160;ta stojí také za slovo.</p>
			<p class="MLP_text ParaOverride-1">Jako ty dvě předchozí začíná i&#160;ona tím pravěkem, kdy vesnice ještě neměla jméno. Přirozeně že to mrzelo její obyvatele a&#160;hrozně se za to styděli. Proto dali hlavy dohromady a&#160;radili se, jaké jméno by své obci dali. Napřed se radili, pak se hádali, pak se poprali, ale to se také začaly prát jejich ženy, děti, psi, kohouti, kozy, krávy, ovce a&#160;vůbec, kde co bylo živého, jméno však nenašli. Druhý den, když se umoudřili, dali opět hlavy dohromady, jenomže tentokrát je měli ovázané. Usnesli se, že když sami nemohou najít dosti krásné jméno, požádají slavný ouřad, aby jim je dal sám. Sedli a&#160;sepsali tento dopis:</p>
			<p class="MLP_text ParaOverride-1">Slavnému královskému ouřadu a&#160;třeba panu králi samotnému my počestní usedlíci naší obce která je nejkrásnější mezi obcemi celého pána krále království leží na pravém břehu řeky když se jde do města a&#160;na levém když se jde z&#160;města má pět čísel a&#160;šesté se staví a&#160;vůbec chvála Pánu Bohu a&#160;králi samotnému roste a&#160;vzkvétá píšeme a&#160;žádáme že jsme se radili až jsme se poprali ale žádného jména jsme nenašli aby slavný ouřad anebo třeba sám pan král se také poradil ale nepopral protože to bolí a&#160;nám to jméno dal nějaké nejkrásnější protože naše obec je krásná jako žádná jiná tak takové jméno bychom také chtěli.</p>
			<p class="MLP_text ParaOverride-1">Páni na ouřadě, když ten dopis dostali, mohli si hlavy ukroutit a&#160;smíchy popukat nad takovou slátaninou, ukazovali dopis jeden druhému a&#160;říkali: To je kopanina, to je kopanina, a&#160;také to jméno obci dali a&#160;zůstalo jí až podnes.</p>
			<p class="MLP_text ParaOverride-1">Tak teď již tu historii znáte a&#160;podíváme se, kde je Sirka.</p>
			<p class="MLP_text ParaOverride-1">Zůstal stát na návsi v&#160;té Kecanině, totiž Kopanině, a&#160;rozhlížel se, odkud by bylo nejlépe začít. Rozhodl se, že si napřed oběhne ostatní sousedy, k&#160;nimž ho tatínek poslal, a&#160;pak se teprve vydá k&#160;hostinskému Ferbusovi. Ferbusův hostinec stál uprostřed po pravé straně návsi a&#160;byl to největší dům z&#160;celé vesnice. Jediný mezi nízkými chalupami měl podkrovní světnice a&#160;vzadu za domem byla hospodářská stavení, protože hostinský nejenom pivo čepoval, nýbrž i&#160;sedlačil, a&#160;nejenom sedlačil, nýbrž i… Však my mu na jeho spády přijdeme, měla-li koule děda Zachariáše pravdu a&#160;bude-li Sirka dost obratný. Před hostincem byl ještě malý dvorek se dvěma kaštany a&#160;pod nimi stály dva stoly, u&#160;nichž teď v&#160;létě sedali hosté.</p>
			<p class="MLP_text ParaOverride-1">Když Sirka vyřídil tatínkův vzkaz, vrátil se na náves. Chtěl se napřed trochu rozhlédnout, než vejde dovnitř, protože kdoví, třeba mu pomůže nějaká náhoda. Z&#160;toho vidíte, jaký je ten Sirka uvážlivý hoch. Před hostinským dvorkem stál opuštěný vůz se senem. Sirka se za něj postavil, aby odtud chvíli pozoroval hlavní stan svého nepřítele. Byl napjat, jak by ne, vždyť zloděj v&#160;tu chvíli mohl být bůhvíkde a&#160;Sirkova cesta sem by byla marná.</p>
			<p class="MLP_text ParaOverride-1">Náves byla prázdná, protože lidé sušili seno na kupkách u&#160;řeky. Na dvorku také nikdo neseděl a&#160;hostinec vypadal jako po vymření.</p>
			<p class="MLP_text ParaOverride-1">Sirka uvažoval o&#160;svém poslání. Najde-li tam jenom pana Ferbuse, co z&#160;toho bude mít? Nemůže se ho přece ptát, zdali u&#160;něho nebydlí nebo k&#160;němu nechodí ten zloděj. Nemohl však dělat nic jiného než vyřídit tatínkův vzkaz. Jestliže přitom nic nevypátrá, vypraví se za kopanickými kluky, sjedná s&#160;nimi zápas a&#160;vyzví na nich obratnými otázkami, co nejvíc bude moci.</p>
			<p class="MLP_text ParaOverride-1">Na chodníčku, dlážděném velikými nepravidelnými kameny, zaklapaly něčí kroky. Sirka se přikrčil ještě víc za vůz, ale dělal to vlastně jen tak ze hry, aby neporušil svou úlohu zvěda. A&#160;podívejme se, před zahradními vrátky hostince se zastavil náš dobrý známý: ten zlodějíček hubený a&#160;nosatý. Neměl však na sobě ani gumový plášť, ani opršalý klobouk, byl jen tak v&#160;šatech, jako by si někam odběhl a&#160;teď se vracel domů. Tak tu přece jen bydlí, napadlo Sirku a&#160;srdce mu poskočilo radostí. Teď si možná myslíte, jen je-li to ten pravý, aby to zase nebyla nějaká zmýlená. Snad ne. Přece neběhá takových stejných figurek po světě tucet. Kdyby to měl být někdo jiný, tak bychom toho namouvěru raději nechali, oželeli dvoulampovku i&#160;s&#160;tlampačem a&#160;šli si raději zahrát kuličky nebo kopanou. Svěřme se však Sirkovi a&#160;důvěřujme mu.</p>
		</div>
</body>
</html>