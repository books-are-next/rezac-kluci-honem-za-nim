<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kluci_hura_za_nim-18</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kluci_hura_za_nim-18" xml:lang="cs-CZ">
		<div class="Z-kladn--textový-r-meček">
			<p id="_idParaDest-17" class="MLP_uroven2_kapitola ParaOverride-1">SEDMNÁCTÁ KAPITOLA <br/>Nyklíček se zpovídá</p>
			<p class="MLP_text_bez1radku ParaOverride-1">Zloděj sedí v&#160;pokoji děda Zachariáše jako před soudem a&#160;zodpovídá se.</p>
			<p class="MLP_text ParaOverride-1">Ach, raději kdybychom ho nemuseli poslouchat, kdyby nám tu neseděl na očích tak zkroušený a&#160;ubohý. Je to smutná povídka, jak tenhle ubožák, Nyklíček se jmenuje, přišel k&#160;svému nepočestnému řemeslu. Jako mladík po vyučení měl to štěstí, že se dostal za číšníka na zámořské lodi a&#160;vydělával pěkné peníze, až ho zachvátil stesk po domově. Vrátil se se svými úsporami do vlasti, dostal dobré místo, oženil se, narodila se mu hezká dceruška a&#160;zdálo se, že bude pěkně živ. Po dvou letech se náhle štěstí obrátilo. Napřed se rozstonal on a&#160;byl nemocen celý rok. Ztratil své dobré místo a&#160;jiné pak nemohl najít, protože byl sláb a&#160;nemocí poničený. Měl něco nastřádaných peněz a&#160;doufal, až se zotaví, že opět místo nalezne. Tu se však rozstonala jeho žena, dlouho ležela a&#160;zemřela. Peníze se jim rozběhly již před její smrtí. Nyklíček prodával a&#160;zastavoval, dokud co měl. Pak přišla bída. Zdálo se, že zahynou všichni hladem. A&#160;tehdy se ho ujal pan Ferbus. Dal mu pokojík u&#160;sebe v&#160;hospodě a&#160;Nyklíček by byl pro něho do ohně skočil, neboť tehdy ještě netušil, co s&#160;ním hostinský zamýšlí. Měl mu dělat číšníka, ale číšník na takové hospodě, která měla hosty jen v&#160;neděli, a&#160;to jen nejvíc v&#160;létě, se nevyplácí. Mnoho mu tedy pan Ferbus neplatil. A&#160;Nyklíček potřeboval mnoho peněz na lékaře i&#160;na léky a&#160;na stravu pro své děvčátko. Hostinský ho začal navádět a&#160;přemlouvat, až Nyklíček, který by býval dal život za svou ženu a&#160;stále ještě doufal, že lékařům se podaří ji zachránit, poslechl a&#160;stal se zlodějem. Kradl a&#160;nosil nakradené panu Ferbusovi, který věci prodával a&#160;Nyklíčkovi z&#160;toho dával, co za dobré uznal. Bylo toho pramálo a&#160;po smrti Nyklíčkovy ženy nedával mu, krom bytu a&#160;mizerného jídla, téměř nic. Krást ho však nutil dál a&#160;vyhrožoval mu, neposlechne-li, že ho vydá policii. Kolikrát chtěl Nyklíček utéci, aby se zbavil pana Ferbuse a&#160;jeho moci nad sebou, nevěděl však, kam by se ve světě poděl, a&#160;bál se o&#160;svou dcerušku. Chodil, běhal, sháněl místo, jakékoliv poctivé zaměstnání po městě a&#160;jeho dalekém okolí. Marně. Statní a&#160;zdraví byli propouštěni, jak měl dostat místo on, který vypadal, jako by smrt číhala na něho za každým rohem.</p>
			<p class="MLP_text ParaOverride-1">Nyklíček dokončil svou zpověď a&#160;v&#160;pokoji je ticho jako v&#160;kostele. Chlapci mlčí zaraženě a&#160;děd Zachariáš se škrábe dýmkou ve věnci vousů.</p>
			<p class="MLP_text ParaOverride-1">– Hm, hm, bručí děd a&#160;dívá se do země.&#160;– To je opravdu smutná historie. Ale ještě jste nám nepověděl všechno. Copak jste dělal v&#160;té jeskyni na stráni u&#160;Bakalářky a&#160;proč jste tam vzal to rádio?</p>
			<p class="MLP_text ParaOverride-1">Zloděj, jak to slyší, zbledne, že by se na něm krve nedořezal.</p>
			<p class="MLP_text ParaOverride-1">– Panebože, řekne,&#160;– i&#160;tohle na mne víte? Jen jedinkrát bych se byl stal zlodějem ze své vlastní vůle: a&#160;to bylo právě tehdy. Měl jsem dost toho, jak mě Ferbus okrádá a&#160;chtěl jsem si ukrýt, co jsem tenkrát sebral v&#160;jedné prázdné vile na Bakalářce. Jak jsem v&#160;té jeskyni hrabal, našel jsem ty plechové krabice. Myslil jsem, že si je tam předtím schoval jiný zloděj. Trochu mi byla divná ta spousta hraček, ale rádio se mi hodilo. Říkal jsem si, že okrást jiného zloděje není hřích.</p>
			<p class="MLP_text ParaOverride-1">– Neměl jste daleko k&#160;tomu, aby se z&#160;vás stal opravdový a&#160;hanebný zloděj.</p>
			<p class="MLP_text ParaOverride-1">– Neměl, přiznává Nyklíček kajícně. – Ale byl jsem vyrušen a&#160;honili mne strážníci. Zažil jsem takového strachu, že vám to nepřeji. Zapřísahal jsem se, že již nebudu krást. Sem už jsem nechtěl za živý svět jít. A&#160;přece mě Ferbus přinutil.</p>
			<p class="MLP_text ParaOverride-1">– Víme, že jste se tomu vzpíral, praví děd Zachariáš.</p>
			<p class="MLP_text ParaOverride-1">– Tadyhle Sirka vás náhodou vyslechl. Teď nám ještě povězte, co se děje s&#160;těmi nakradenými věcmi.</p>
			<p class="MLP_text ParaOverride-1">– A&#160;jestli jste ještě neprodali mou dvoulampovku, vyhrkne Valnoha.</p>
			<p class="MLP_text ParaOverride-1">– Ferbus opravdu všecko prodává, ale nevím komu, přiznává Nyklíček.&#160;– To rádio však a&#160;většina věcí, které jsem přinesl v&#160;poslední době, je schováno ve starém sudu v&#160;kůlně, mezi hospodářským harampádím. Tam by to jistě nikdo nehledal. A&#160;vůbec, koho by napadlo, že Ferbus je takový darebák. Vždyť býval starostou v&#160;Kopanině.</p>
			<p class="MLP_text ParaOverride-1">– Tak, to je vše, co od vás chceme, řekl děd.&#160;– A&#160;teď se poradíme, co s&#160;vámi. Bingo, hlídej ho!</p>
			<p class="MLP_text ParaOverride-1">Bingo se posadí k&#160;Nyklíčkovi a&#160;děd Zachariáš s&#160;chlapci jdou na stranu pokojíka a&#160;tam se šeptem radí.</p>
			<p class="MLP_text ParaOverride-1">Tak co myslíte, chlapci, co s&#160;ním máme dělat? Tady mohou být mínění všelijaká. Někteří třeba začnete křičet: Jaképak dlouhé cavyky s&#160;takovým chlapíkem? Strážníky zavolejte a&#160;do vězení s&#160;ním! Kradl, ať sedí, bručí v&#160;base, až zčerná. Zatočte s&#160;ním po právu a&#160;spravedlnosti. Ach vy krvežíznivci! Není spravedlivý každý, kdo se kryje štítem práva a&#160;ohání mečem spravedlnosti. Pře pana Nyklíčka, číšníka bez zaměstnání a&#160;zloděje, není tak jednoduchá. To není jenom zloděj, nýbrž také nešťastný člověk, je to táta, který chtěl uchránit své dítě před bídou, to děcko, jemuž tak brzy smrt vzala maminku. Máme to tu pomícháno: dobro se zlem, neštěstí se zločinem. Cožpak jste neviděli, jak se ten člověk bránil a&#160;jak se bál? Panečku, z&#160;takových strašpytlů se nedělají zločinci. Což abychom to zkusili s&#160;něčím jiným než se strážníky a&#160;vězením? Poslechněme děda Zachariáše.</p>
			<p class="MLP_text ParaOverride-1">– Pošleme-li ho do vězení, povídá děd,&#160;– stane se z&#160;něho nakonec opravdový darebák. A&#160;co bude s&#160;jeho dceruškou, kdo se o&#160;ni postará? Jestliže ten človíček nelže, měli bychom mu nějak pomoci. Pan Dobeš si dávno přál, abych si sem vzal nějakého pomocníka, což abych to zkusil s&#160;ním?</p>
			<p class="MLP_text ParaOverride-1">– Zkuste, děde Zachariáši, udělejte to, volají chlapci, – však on se napraví, vždyť je to bačkora a&#160;dobrák.</p>
			<p class="MLP_text ParaOverride-1">– Tak dobře, řekne děd.&#160;– Když myslíte, že je bačkora, tak já se do něho obuju. Napřed mu pořádně vyčiním a&#160;pak mu dám rozhřešení. Nevím, jednám-li správně, ale jsem starý člověk a&#160;nechci umřít s&#160;myšlenkou, že jsem zahubil někoho, komu jsem mohl pomoci. A&#160;vy byste si něčím takovým pokazili celý život. Uvidíme. Nebude-li dělat dobrotu, na kriminál je vždycky dost času.</p>
			<p class="MLP_text ParaOverride-1">Děd Zachariáš jde k&#160;panu Nyklíčkovi a&#160;pustí na něho bandurskou. Řekne mu hezky od plic, co si myslí o&#160;zlodějích a&#160;kam takoví chlapi patří. Zloděj se krčí na židli, jako by na něho kameny padaly. A&#160;když děd Zachariáš domluvil, řekne:</p>
			<p class="MLP_text ParaOverride-1">– Máte pravdu, pane, do posledního slovíčka máte pravdu. Byl jsem darebák, teď si to odnesu. Jděte a&#160;zavolejte na mne strážníky.</p>
			<p class="MLP_text ParaOverride-1">– Strážníky, vykřikne děd Zachariáš.&#160;– Tak se na něho podívejte! Milostpán poroučí, my máme poslouchat a&#160;běhat mu pro strážníky.</p>
			<p class="MLP_text ParaOverride-1">A&#160;vyloží zkoprnělému Nyklíčkovi, co a&#160;jak, na čem se s&#160;chlapci uradil. To víte, že se to neobejde bez dalšího mravního naučení a&#160;bez upozornění, že ta milost není udělována panu Nyklíčkovi, ale jeho dcerušce, která by nevinně trpěla, a&#160;že nebude-li nyní pan Nyklíček živ jako pořádný a&#160;přičinlivý člověk a&#160;svědomitý otec, půjde při prvním poklesku tam, kam patří&#160;– do vězení.</p>
			<p class="MLP_text ParaOverride-1">A&#160;teď se, děti, na chvilku odvrátíme, tahle podívaná není pro nás. Nebo by vás těšilo dívat se na člověka, kterému se zdálo, že padá do propasti, a&#160;nyní je vysvobozen, pošklebovat se chudákovi, který si radostí vede jako blázen, kleká před dědou Zachariášem, blábolí, co mu radost na jazyk přinese, a&#160;tiskne všem ruce, div ne i&#160;packy Bingovi. Odvraťme se a&#160;počkejme, až s&#160;ním zase bude rozumná řeč. Musí nám ještě jednou pořádně vysvětlit, kde je ten sud s&#160;nakradenými věcmi, a&#160;my v&#160;klidu rozumně uvážíme, co dál. Neboť, jak vidíte sami, chytili jsme vrabčáka, ale to káně loupežné, ten opravdový dravec, ničema a&#160;strůjce veškeré špatnosti si běhá po svobodě, prochází se po silnici před zámečkem a&#160;my nevíme, kudy a&#160;jak na něho.</p>
			<p class="MLP_text ParaOverride-1">S&#160;tím chlapíkem bude asi zlé pořízení. Kdepak máme proti němu opravdové a&#160;vážné důkazy? Nestačí jenom slova pana Nyklíčka nebo že se nám ten člověk nelíbí, to by se nám každý soudce jen vysmál. Jářku, nebude to tak lehké. Děd Zachariáš si to také myslí a&#160;povídá:</p>
			<p class="MLP_text ParaOverride-1">– Nejlépe bude, chlapci, když vyklouznete zadem ze zahrady a&#160;vypravíte se na Kopaninu. Podíváte se tam po té skrýši, a&#160;jestliže tuhle pan Nyklíček mluvil pravdu, vyberte ji, a&#160;co tam najdete, přinesete sem. Vezměte si s&#160;sebou kufr pana Nyklíčka. Takhle zabijeme několik much jednou ranou: poznáme, jak poctivě to pan Nyklíček myslí se svou nápravou, dostanete zpátky svou dvoulampovku a&#160;pana Ferbuse připravíme o&#160;jeho kořist. Až se vrátíte, vyjdu já na silnici a&#160;přivedu si hostinského sem. Pak mu tady ukážeme, jak jsme prohlédli jeho hru. Možná že se přizná, a&#160;my mu pohrozíme, že ho udáme, jestliže nenahradí do roka škodu všem okradeným a&#160;nevzdá se nadosmrti svého lupičského řemesla. Povídám možná, protože je to třeba takový darebák, na kterého neplatí nic na světě, natož dobré slovo. Pak ale namouvěru nevím, co s&#160;ním počneme. Dáme-li ho zatknout, bude s&#160;ním zavřen taky pan Nyklíček. Nu, však uvidíme. Musíme věřit ve spravedlnost a&#160;v&#160;to, že vina nezůstane nikdy na světě nepotrestána.</p>
			<p class="MLP_text ParaOverride-1">– Dovolte, pane, ozve se nesměle pan Nyklíček.&#160;– Ale co bude s&#160;mou dceruškou? Nemohli by mi ji mladí páni přivést s&#160;sebou? Zůstala tam chudinka zavřena sama v&#160;hospodě. Já bych dal mladým pánům klíče.</p>
			<p class="MLP_text ParaOverride-1">– Tak vidíte, člověče, rozkřikne se děd Zachariáš, neboť ho mrzí, že na něco takového mohl zapomenout.&#160;– My tady vykládáme a&#160;na to nejdůležitější bychom zapomněli. Dejte sem honem ty klíče!</p>
			<p class="MLP_text ParaOverride-1">Nyklíček je vysouká z&#160;kapsy, vyloží chlapcům, který klíč je od kterých dveří, děd Zachariáš jim k&#160;tomu přidá klíč od zahradní branky a&#160;kufr páně Nyklíčkův.</p>
			<p class="MLP_text ParaOverride-1">– Opravdu, děde Zachariáši, takhle to bude nejlepší, povídá Valnoha.&#160;– My to tam tomu hostinskému vybereme, že mu nezůstane ani střípek. A&#160;holčičku v&#160;pořádku přivedeme.</p>
			<p class="MLP_text ParaOverride-1">– A&#160;zotvíráme mu pípy u&#160;sudů, aby mu vyteklo všechno pivo, rozhorlí se Zrzek.&#160;– Ať má taky nějakou škodu.</p>
			<p class="MLP_text ParaOverride-1">– Nic takového, Zrzku, napomíná ho děd.&#160;– Jen žádné hlouposti a&#160;lehkomyslnosti. Udělejte hezky rychle, co máte udělat, a&#160;pospěšte si zpět. On už ten chlapík na silnici je beztoho jak na trní, a&#160;kdyby musel příliš dlouho čekat, mohla by ho přejít trpělivost, vrátil by se předčasně domů a&#160;přistihl by vás tam. To by pak byla pěkná mela. Pospěšte si, ať jste tu na obrátku zpět.</p>
			<p class="MLP_text ParaOverride-1">A&#160;chlapci jdou. Jen aby se jim to povedlo. Držme jim palec!</p>
		</div>
</body>
</html>