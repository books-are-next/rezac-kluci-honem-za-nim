<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kluci_hura_za_nim-8</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kluci_hura_za_nim-8" xml:lang="cs-CZ">
		<div class="Z-kladn--textový-r-meček">
			<p id="_idParaDest-7" class="MLP_uroven2_kapitola ParaOverride-1">SEDMÁ KAPITOLA <br/>Kdo nám poradí?</p>
			<p class="MLP_text_bez1radku ParaOverride-1">Já vím, že si říkáte: to je řečí, to je povídání o&#160;dědu Zachariášovi. Copak je nám vlastně do něho? To jste se tu, pane, o&#160;něm rozpovídal a&#160;na zloděje jste zapomněl. Kdoví kam ten si zatím zašantročil svou kořist a&#160;kde se skrývá v&#160;bezpečí. Možná že si vyhrává na Valnohovu dvoulampovku a&#160;má z&#160;nás ze všech pořádnou švandu. Dobrá, miláčkové, povídám vám, tak si běžte a&#160;chytejte si ho sami. Což jste neviděli, jak nám upláchl a&#160;že jsme se octli v&#160;koncích? Děd Zachariáš je naše poslední naděje.</p>
			<p class="MLP_text ParaOverride-1">Děd Zachariáš sedí na malé plošince nad schody, kterými se vchází do zámečku. Sedí si pěkně pohodlně v&#160;proutěném křesle, které pro něho na otci vyloudil Sirka v&#160;dobách, kdy ošetřovali dědovu zraněnou nohu. U&#160;křesla leží Bingo a&#160;spí. Kluci se sem vlečou po silnici, není na ně veselá podívaná, holečku, těm není do skoku. Děd Zachariáš je vidí a&#160;povídá Bingovi:</p>
			<p class="MLP_text ParaOverride-1">– Jdou k&#160;nám hosti, Bingo, jdi je uvítat.</p>
			<p class="MLP_text ParaOverride-1">Bingo vstane, popojde rozvážně chlapcům vstříc, zaštěkne na ně a&#160;zavrtí ocasem, nechá se podrbat za ušima a&#160;poplácat po hřbetě a&#160;vede je k&#160;dědovi. Jen se na ně děd podívá, hned vidí, že něco není v&#160;pořádku.</p>
			<p class="MLP_text ParaOverride-1">– Vy mi vypadáte, povídá klukům na uvítanou,&#160;– jako by vás někdo chytil na švestkách nebo jako byste ztratili kopací míč. Copak se vám stalo?</p>
			<p class="MLP_text ParaOverride-1">Kluci si sednou k&#160;starci na schody a&#160;Valnoha začne vyprávět.</p>
			<p class="MLP_text ParaOverride-1">– I&#160;podívejme se, diví se děd.&#160;– To je historie jako z&#160;nějakého loupežnického románu. Stříbrné příbory že měl vtom kufru a&#160;ještě ti ukradl dvoulampovku. No, jestli mluvíte pravdu, tak jste se zachovali jako hrdinové. Ale nakonec vám přece jen vzal roha. Co chcete dělat?</p>
			<p class="MLP_text ParaOverride-1">– To právě nevíme, odpovídají chlapci sborem.&#160;– Přišli jsme se s&#160;vámi poradit.</p>
			<p class="MLP_text ParaOverride-1">– Panečku, tady se dá těžko radit. Pročpak to nepovíte strážníkovi?</p>
			<p class="MLP_text ParaOverride-1">Tu se chlapci vzbouřili. Kdepak strážníkovi! Bylo by z&#160;toho řečí a&#160;vyšetřování, nakonec by se to dostalo i&#160;do školy a&#160;to všechno nechtějí. Proto přišli k&#160;dědovi Zachariášovi. Tolik toho prožil, jistě bude vědět rady.</p>
			<p class="MLP_text ParaOverride-1">Děd vytáhl z&#160;úst dýmku a&#160;poškrábal se s&#160;ní na holé bradě a&#160;ve věnci vousů pod bradou. Důvěra chlapců ho přemáhala, viděl, že jim musí pomoci. Zadíval se před sebe. Měl veliké černé oči, a&#160;když se tak někdy před sebe zahleděl, chlapci se ho až báli. Zdálo se jim, že děd vidí věci, jež nikdo jiný nevidí. A&#160;možná že opravdu viděl, ale nikdy jim o&#160;tom nepovídal.</p>
			<p class="MLP_text ParaOverride-1">– To bude nějaký ferina, povídá děd Zachariáš po chvilce přemýšlení,&#160;– který si k&#160;svému darebáctví vyhlédl Bakalářku. Nevšímám si příliš, co se děje kolem, nebo co kdo brebentí, ale tolik vím, že tu teď každý týden někde vykradou. Však už si obhlížejí i&#160;mne a&#160;mé poklady.</p>
			<p class="MLP_text ParaOverride-1">– Snad ne, děde Zachariáši, to snad není ani možné, volají chlapci.</p>
			<p class="MLP_text ParaOverride-1">– A&#160;vida, vida, povídá děd skoro uražen,&#160;– pročpak by to nebylo možné? Je toho málo k&#160;ukradení? Každý kousek tu má pořádnou cenu a&#160;v&#160;cizině by jej draze zaplatili. Jsou zde věci, které zrovna do očí bijí a&#160;prsty cukají. Takové sošky a&#160;šperky ze zlata a&#160;slonoviny se musí zalíbit i&#160;obyčejnému zloději, který jim ani kloudně nerozumí. Povídám vám, že sem chodí trochu příliš často jeden človíček a&#160;na učence nevypadá. A&#160;nejdéle stojí vždycky u&#160;těch zlatých věcí.</p>
			<p class="MLP_text ParaOverride-1">– Jak vypadá, děde Zachariáši, povězte nám, jak vypadá, vyhrkne Sirka.</p>
			<p class="MLP_text ParaOverride-1">– Jak vypadá? No, takový hubený je, že by ho Bingo odnesl v&#160;zubech jako kus klacku. Chodí sem v&#160;takovém ošumělém gumáku a&#160;klobouk má naražený do očí, sotva je mu nos vidět.</p>
			<p class="MLP_text ParaOverride-1">– To by mohl být náš zloděj, vykřiknou kluci sborem. – Sirka mu viděl do obličeje.</p>
			<p class="MLP_text ParaOverride-1">– Byl opravdu takový, jak ho líčíte, děde Zachariáši.</p>
			<p class="MLP_text ParaOverride-1">– Možná, možná, Sirko, pochybuje děd.&#160;– Jenomže takhle vypadá mnoho lidí na světě. Když si vzpomínám, tak na pana Dobeše, mého pána, se náš popis také hodí. Nebýt jeho chování, nikoho by ani nenapadlo, že je to šlechtic a&#160;učenec.</p>
			<p class="MLP_text ParaOverride-1">– Ale to není žádná útěcha, děde Zachariáši, povídá zklamaně Valnoha.&#160;– Kdybychom alespoň tušili, kde ho máme hledat. Copak nám neporadíte?</p>
			<p class="MLP_text ParaOverride-1">– Neporadím, neporadím. A&#160;útěcha, bručí děd.&#160;– Valy si přeje, abych ho těšil, jako by byl malý chlapeček s&#160;rozbitým kolínkem a&#160;já byl jeho chůvou.</p>
			<p class="MLP_text ParaOverride-1">Valnoha zčervená rozpaky a&#160;studem, a&#160;možná že i&#160;trochu hněvem nad tím pokáráním. Děd se opět zadívá před sebe dalekým utkvělým pohledem. Kluci ani nedutají. Najednou se stařec vzpřímí ve svém křesle, jako by se probudil, a&#160;řekne:</p>
			<p class="MLP_text ParaOverride-1">– A&#160;možná že poradím.</p>
			<p class="MLP_text ParaOverride-1">Kluci chvíli ani nevěří svému sluchu. Pak se vrhnou všichni tři k&#160;dědovi a&#160;křičí jeden přes druhého:</p>
			<p class="MLP_text ParaOverride-1">– Děde Zachariáši! Zlatý děde Zachariáši! Drahý děde Zachariáši! To je náš děd Zachariáš!</p>
			<p class="MLP_text ParaOverride-1">– No, no, brání se stařec.&#160;– Jen mě neshoďte z&#160;mého trůnu. Ještě nevíte, oč jde.</p>
			<p class="MLP_text ParaOverride-1">Bingo vstane, dívá se chvíli ostražitě na tu melu, a&#160;když vidí, že jeho pánovi nehrozí nebezpečí, jde si lehnout kousek dál, aby ho kluci nepošlapali.</p>
			<p class="MLP_text ParaOverride-1">– Tak povídejte, děde, prosí chlapci.</p>
			<p class="MLP_text ParaOverride-1">– To není tak jednoduché. Zavřeme náš palác a&#160;půjdeme do mého pokojíku. Beztoho sem už dnes nikdo nepřijde. Pojď, Bingo.</p>
			<p class="MLP_text ParaOverride-1">Jdou všichni dlouhou chodbou a&#160;cestou hubuje děd Zachariáš na dnešní svět. Kdopak dnes chodí do muzea? Takhle na kopanou nebo za jinými hloupostmi běhají všichni, a&#160;přijde-li sem přece někdo, musíš mu koukat po prstech, aby mu za nimi něco neuvízlo.</p>
			<p class="MLP_text ParaOverride-1">Dědův pokojík je dosti prostorný, jeho jediné vysoké okno, které vypadá jako kostelní, vede do zahrady. Děd tu má starodávné zařízení, jež patřívalo zdejším komorníkům: velkou malovanou skříň a&#160;truhlu na prádlo, postel, těžký stůl, vyřezávané židle a&#160;pohodlné křeslo, v&#160;němž klímávali sloužící, když očekávali návrat svého panstva. Děd Zachariáš v&#160;něm dříme po obědě a&#160;pokuřuje a&#160;vzpomíná po večeři. Na zdi visí polička s&#160;nádobím a&#160;v&#160;koutě je železná plotýnka, na níž si děd sám vaří. A&#160;uprostřed pokoje na vysoké tyčce s&#160;bidýlkem spí nebo natřásá své zelené peří papoušek Koko.</p>
			<p class="MLP_text ParaOverride-1">Koko zaskřehotá, když děd s&#160;chlapci vstoupí do pokoje: – Dobrý den.</p>
			<p class="MLP_text ParaOverride-1">– Nazdar, Koko, odpovědí kluci a&#160;jdou složit papouškovi povinnou poklonu. Zrzek vytáhne z&#160;kapsy kostku cukru. Koko si ji vezme do packy a&#160;skloní hlavu. Dovolí chlapcům, aby ho jeden po druhém na ní pošimrali.</p>
			<p class="MLP_text ParaOverride-1">– Hodný Koko, moc hodný Koko, vychvalují ho kluci a&#160;on jim odpovídá španělsky.</p>
			<p class="MLP_text ParaOverride-1">– Koko je krásný pták. Koko je nádherný pták.</p>
			<p class="MLP_text ParaOverride-1">Tyto výroky chlapci znají; slyšeli je už mnohokrát a&#160;děd Zachariáš jim je přeložil. Ale pak začne Koko ohryzávat cukr a&#160;žvatlat černošsky a&#160;stane se nesrozumitelným.</p>
			<p class="MLP_text ParaOverride-1">Hoši se dnes o&#160;něho příliš nezajímají. Opouštějí ho rychle a&#160;honem zase k&#160;dědu Zachariášovi:</p>
			<p class="MLP_text ParaOverride-1">– Tak raďte, děde, raďte, prosím vás. Už se nemůžeme dočkat.</p>
			<p class="MLP_text ParaOverride-1">– Jen ne tak zhurta, mládenci, krotí je stařec. – Nejdřív mi řekněte, dovedete-li pořádně mlčet.</p>
			<p class="MLP_text ParaOverride-1">– Dovedeme.</p>
			<p class="MLP_text ParaOverride-1">– Jako hrob?</p>
			<p class="MLP_text ParaOverride-1">– Jako hrob.</p>
			<p class="MLP_text ParaOverride-1">– Tak mi každý dejte své čestné slovo, že nic z&#160;toho, co tu nyní uvidíte, nikdy nikomu nepovíte.</p>
			<p class="MLP_text ParaOverride-1">A&#160;kluci jeden po druhém přistupují k&#160;dědu Zachariášovi, podávají mu pravici a&#160;pronášejí svůj slib hlubokými hrobovými hlasy. Děd Zachariáš na každého z&#160;nich upře své černé, pronikavé oči a&#160;jimi jako by jim až do srdcí nahlížel a&#160;tam se přesvědčoval, jsou-li jejich úmysly tak poctivé jako jejich slova. Chlapci se zachvívají a&#160;je jim úzko. Tady se bude dít něco neobyčejného, tajemného a&#160;velikého. Proč by se jinak děd Zachariáš choval tak slavnostně, proč by si je zavazoval slibem věčného mlčení?</p>
		</div>
</body>
</html>