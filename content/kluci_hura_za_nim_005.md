---
contentType: prose
---

PRVNÍ KAPITOLA  
Valnoha, Zrzek a Sirka se představují

  

Viděli jste lézt Zrzka na strom? Rád bych věděl, zdali byste to po něm dokázali. Zrzkovi bylo jedno, leze-li na břízu, na smrk nebo na borovici, nebál se ani trnů akátů a taková hrušeň, jabloň nebo švestka mu byly jenom k smíchu. Zrzek lezl na vše, nač se dalo, a ze všech tvorů záviděl nejvíce veverkám a ze všech lidí nejvíc elektrotechnikům, kteří v jejich čtvrti opravovali vedení. Měli na botách zubaté srpy a lezli po dřevěných sloupech tak lehce, jako jiní chodí po zemi. To víte, Zrzek také někdy spadl a byl jedna boule. Ale ukažte mi kluka, který neměl nikdy boule na čele, odřená kolena a roztržené kalhoty. Kdybyste se zeptali jeho kamarádů, kteří tu sedí na příkopě a vážně se o něčem radí, kde je Zrzek, řekli by: „Teď tady byl,“ a hned by zvedli hlavy a podívali by se nad sebe na divokou třešeň. A vzápětí by zašumělo listí, zapraskaly větve a ozval by se Zrzkův pronikavý hlas:

– Kluci, já vidím až k řece. A teď si to sem žene nějaký auťák. To bude jistě tatra.

– I kdepak, ozve se Sirka. – Podle motoru je to pragovka.

– Pragovka, řekne pohrdavě Valnoha, – ta takhle nestřílí. Bude to škodovka.

– Tak abyste věděli, je to waltrovka. Už ji vidím docela dobře.

– Já jsem si to hned myslel, zavolá honem Valnoha. – Ale spletl mě ten klakson. Je to asi po generálce, protože waltrovky nemají takovéhle houkačky.

– Ty vždycky všecko víš, odpoví Zrzek. – Je nová. A vůbec to není ani waltrovka, ale mercedeska.

– Tropí si z nás blázny, vykřiknou Valnoha a Sirka. – Sestřelme ho!

A Sirka hned začne hledat a zvedne borovou šišku, ještě pěkně zelenou a tvrdou. Šiška ve vzduchu sykne, Zrzek na stromě jekne. Dostal zrovna do napjatého lýtka. Se Sirkou nejsou v házení žerty. Každý pořádný kluk musí v něčem vynikat, co by to bylo jinak za kluka. Sirka vyniká v házení. Na dálku, do výšky, jak chcete. To byste se nautíkali, než byste doběhli kámen, který on hodí. Ale hlavně dovede strefovat. Trefil by jistě vrabce v letu, po těch však nikdy nehází. Takhle pivní láhev nebo starý plecháč zasáhnout na dvacet kroků ze třiceti hodů pětadvacetkrát nebo osmadvacetkrát. Možná že třicetkrát a vícekrát, ale kdo by to počítal. Protože se Sirkou se už mnohý přepočítal. Jako zrovna teď já a potom jeden tercián. Sirka totiž nejenom dobře hází, nýbrž i běhá. Když závodila prima se sekundou v běhu na šedesát metrů, vyhrál to Sirka. A přece Sirka chodí do primy a Valnoha a Zrzek do sekundy. Byl tam tehdy jeden tercián, který se hrozně nafukoval! Ale kdepak se ještě batolil, když Sirka už protrhl cílovou pásku. Z toho kluka něco bude, ve všem chce být první. V běhání, v házení, ve třídě. Dostat z něčeho jedničku je mu jako vyhrát závod.

Slyšíte, jak to šelestí a praská? Ten Zrzek jistě spadne. To víte, už kvůli vám! Sype se dolů z větve na větev a z poslední rovnýma nohama hop na zem. A hned:

– Kdo to hodil? Sirka, ne? Počkej, co ti jich naložím!

– Až naprší!

A už se za sebou ženou. Sirka skáče od stromu ke stromu a Zrzek za ním. Jenomže Zrzek chytí vždycky strom. Sirka je zatím za tou borovicí, za břízou nebo za akátem, za modřínem, zase za borovicí, za jedlí, a tam se na Zrzka šklebí, strouhá mrkvičku, vyplazuje jazyk, dělá na něho dlouhý nos nebo oslí uši, ohýbá se a dívá se na něho mezi nohama, štěká jako pes, mňouká jako kočka, kvičí a chrochtá, škrábe se jako opice. „To je kus kluka, ten by mohl jít od hodiny k divadlu,“ říká jeho maminka, která se v něm vidí. „Prodávat pečené kaštany,“ dodává jeho tatínek, který se mu posmívá.

Zrzek hurá! Ouha, to je smrk. Hurá! Ach jé, tady je zase jiný strom. Kdyby se alespoň Valnoha tak hloupě nesmál. Zrzek dostává opravdovský vztek. Tím jsou vinny ty jeho nazrzlé vlasy. Jsou, jako by mu do nich šafránu nasypal. Ale zkuste vykřiknout na něho: Ta zrzavá palice uškrtila zajíce, a uvidíte, co se vám stane. Honba pokračuje. Už jsou na kraji lesíka, už jsou na cestě. Tady se ukáže, kdo s koho. Ale kampak Zrzek na Sirku. Ten si může vždycky trochu odpočinout, a když je Zrzek moc blízko, udělá mu na zlost kličku a utíká dál.

Valnoha se za nimi vleče z lesíka. Jde mu to pomalu, protože má kolo. Kolo v lese? Tomu se nedivte, Valnoha je dostal před prázdninami za vysvědčení, ještě se ho nenabažil a tahá je s sebou i do lesa. Valnoha je na běh těžký, ale počkejte, až ho uvidíte na kole. Jeho pomalé, těžké nohy dovedou vyšlápnout z pedálů pěknou rychlost. Valnoha sní o tom, že vyhraje mistrovství na sto kilometrů nebo jiný takový závod. Už se vidí v obrázkovém časopise udýchaný, zablácený na kole, ale s vavřínovým věncem na krku a v hloučku lidí křičících sláva. Rozhodně z něho bude vytrvalec, na sprinty není. Valnoha je vůbec tvrdohlavý a nepovolí, dokud nesvede, co si umínil. Už se naučil jezdit bez řídítek a někdy si na ně dá i nohy. Dává jen pozor, aby ho neviděla maminka, protože by snad, chudák, strachy omdlela. Tatínek říká, že nešikovné maso se musí omlátit. Valnohův tatínek má elektrotechnický závod a chlapec má sklony po něm. Stále by se v něčem vrtal a něco konstruoval, sestrojil si už sám dvoulampovku. Kluci na ni poslouchají ve své lesní skrýši. Valnoha to nad kluky vyhrává svou rozvahou a tím, že má stále něco potřebného v kapsách. Elektrickou lampičku, kleštičky, dláto nebo svitek drátu. A takové věci se vždycky dobře hodí.

Jakmile je na cestě, Valnoha rozběhne kolo a naskočí zezadu, aniž se dotkne šlapátka. Takový mistrovský kousek! Ale těch pádů, než se mu naučil. Daleko před ním běží Zrzek a ještě dále Sirka. Nepřestal se dosud opičit, šklebit a posmívat. Valnoha si párkrát přišlápne a už je dohání.

– Hip, hip, kluci, křičí na ně. – To je prima maratón. Já vám stopnu čas.

– Já ti budu dělat vodiče, povídá Zrzkovi, když jede vedle něho. – Líp se ti poběží.

– Jdi pryč, supí udýchaný Zrzek, – nebo ti do toho kopnu a hned budeš dole.

– Jen to zkus, zasměje se Valnoha a trochu přišlápne. Zrzek kopne v běhu po jeho zadním kole, zakopne o svou vlastní nohu a už se válí po zemi. To jsou ty jeho zrzavé vlasy, to je ta vzteklost, pokaždé mu vynese nějakou nepříjemnost. Vstává, oprašuje se a kousek dál stojí Valnoha se Sirkou a smějí se, až se kroutí. Zrzek si sedne na příkop. Co s ním? To by si měl odvyknout, věřte mi. To se mi u kluka nelíbí. Valnoha je však dobrák a rozvážný hoch. Vsedne na kolo a vrací se k němu.

– Tak co, Zrzku, bude mír?

Zrzek se dívá do země jako zarytec, hrabe podpatkem hlínu, trhá kolem sebe trávu a dává najevo, že se hněvá.

– Tak my jdeme sami, povídá Valnoha, protože ví, co na Zrzka platí.

– Nemusel na mne házet, řekne Zrzek vyčítavě. – Co kdybych byl sletěl?

– Ty a spadnout? diví se Valnoha. – Copak jsi někdy odněkud spadl?

– No ne, lže Zrzek váhavě. Pýcha ho nadýmá, je napolo usmířen. – Ale mohlo by se mi to taky stát.

– Tak si naskoč za mne a pojedem, končí Valnoha tu hloupou rozprávku. Zrzek ještě něco bručí, ale vstává. Kdopak by vzdoroval, když se může svézt. Dojedou Sirku.

– Teď ukaž, co umíš, křikne na něho Zrzek a Valnoha přišlápne. Tak už se nehněvají? ptáte se. I co vás nemá. To by se museli hněvat celý rok, protože kluci pořád mezi sebou něco mají.

Ale Sirka také přidá rychlosti. Stačí jim krásně. Jak by ne, když na kole sedí takoví dva řimbabové. Ostatně tamhle už je les a cesta se mění v pěšinu. Tam budou beztak muset z kola dolů. Dorazili tam zároveň.

Kam jdou? Ke skrýši. Sešli se pod divokou třešní, na které seděl Zrzek. A teď jdou ke skrýši.
